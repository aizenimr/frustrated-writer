---
title: המורשת
author: נמרוד איזנברג
type: post
date: 2021-02-21T14:33:56+00:00
guid: https://aizenimr.com/?p=3774
url: /2021/02/21/המורשת/
featureImage: /images/2021/02/covid-deny.png
categories:
  - הומור
tags:
  - זעם
  - חיסון
  - מקאברי
  - סאטירה
  - קורונה

---
תראה, אני אגיד לך ככה.

בכל זאת, המשפחה שלי הייתה מראשוני המתנגדים. מה זה "מראשוני"? בן אדם, אני מדבר איתך על מורשת משפחתית. בוא נגיד שלואי פסטר היה עובר לצד השני של הרחוב כשהיה רואה את סבא רבא שלי. סבא שלי היה מצייץ שרופא שנותן חיסון זה מנגלה, עוד מלפני שהיה מנגלה. אבא שלי הרים משק חקלאי רק מזה שהיה יצרן דחלילים.

אבל אין ספק שהיום דברים השתנו. תשמע, זה לא הגיוני שאתה מטיף כל החיים לאנשים להתנגד, ואז פתאום מישהי שאתה מכיר אשכרה מקשיבה. מי חשב על מקרים כאלה בכלל? מה זה הפורמט הזה?

איך שקיבלתי בלילה את השיחה, ישר רציתי להעיף אותה מהקבוצה. אבל אז דוד שלי הזכיר לי שזה לא קבוצה אלא החיים עצמם, אז גם אותו ניסיתי להעיף. אחרי שלחצתי על הבלוק בסמרטפון כמה פעמים, הבנתי שיש בעיה עם הפורמט הזה של החיים עצמם אז הפסקתי, אבל תאמין לי שזה לא היה פשוט. הנה כמו שאני מדבר איתך עכשיו בא לי לעשות לך חסימה ואז לומר עליך שאתה מקבל כסף ממישהו, אז תעריך את זה שאני שולט בעצמי.

אין ספק שאיך שמגיע אליך הקטע הזה שאנשים עושים מה שאתה אומר, זה הרגע לעצור, בדיוק שנייה אחת אחרי שקורה משהו. עכשיו אתה תבוא ותגיד לי "אבל רגע, למה לא לעצור רגע אחד לפני," נכון? נו באמת. חכם גדול. איך הייתי אמור לדעת? תראה לי פעם אחת בהיסטוריה שדבר כזה קרה. אבל בלי להסתכל בספר. או בגוגל. או בחדשות. או בעיתון. או ברחוב.

חוץ מזה אם אנחנו כבני אדם לא מסוגלים להבין משהו רגע אחד מאוחר מדי, מה מבדיל ביננו לבהמות? ולא, אל תביא לי בתור דוגמא את העכבר ההוא שחישמלו אותו בניסוי עד שלמד להיזהר מהגבינה המחושמלת. אני מניאק אם הוא לא קיבל כסף ממישהו, בשביל הוצאתי גם אותו מהקבוצה. מאיפה אתה יודע שהוא לא קיבל כסף? תבדוק, תוכיח לי. אבל לא בספר. או בגוגל. או בחדשות. או בעיתון.

תיזהר עם השאלות שלך, אח'שלי, למה אתה בסכנה לעוף מהקבו&#8230; שיט, רואה כמה זה קשה?

תראה, אני לא אומר לאנשים "תרוצו להתחסן", למה בכל זאת יש בחיסון דברים. יש בחיסון הרבה דברים. המון דברים. כל מיני דברים שמעורבבים בדברים אחרים שעושים דברים בתוך הגוף. אבל בעצם, מצד שני, גם בקורונה יש דברים שיכולים לעשות דברים אחרים מהדברים שיש בחיסון, אז בעצם תלכו להתחסן, אבל קודם כל תיזהרו מהדברים של החיסון לפני שאתם הולכים להיזהר מהדברים שיש בקורונה. אז תתחסנו, אבל בעצם תשתדלו גם להיזהר מהדברים. לא הדברים האלה, הדברים האחרים.

בעצם אולי תגיד למי שצופה בנו שילכו קודם לעשות איזו בדיקה של דברים לפני שהם מתחסנים. רגע, בעצם זה לא טוב. עדיף שיעשו את הבדיקה רק _אחרי_ שהם היו צריכים לעשות אותה, כדי להימנע ממה שניסיתי להגיד מקודם בלי באמת להגיד את מה שציפו ממני שאני אגיד.

טוב יאללה, אני צריך להתכונן ללווייה. אני מקווה שהשבעה תעבור חלק ושלא יתעסקו איתי. אני חוסם.

[_לקריאה נוספת_][1]

 [1]: https://www.kan.org.il/item/?itemId=100723