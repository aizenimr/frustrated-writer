---
title: רסיסים כלביא
date: 2025-06-15T10:57:04+03:00
description: רסיסים והגיגים על המלחמה באיראן
author: נמרוד איזנברג
type: post
url: /2025/06/15/רסיסים-כלביא/
year: 2025
month: 2025/06
featureImage: /images/2025/06/israel-iran-war.webp
featureImageAlt: מבצע עם כלביא
category:
  - הומור
tags:
  - כתיבה
  - אקטואליה
  - רסיסים
  - סאטירה
  - חרבות-ברזל
  - מלחמה
keywords:
  - איראן
  - מלחמה
  - טילים
draft: false
toc: true
comment: true
---
## מבצע
[מבצע עם כלביא](https://www.mako.co.il/pzm-soldiers/Article-46135818f966791027.htm): תוכנן ע"י המוסד וצה"ל, בוצע ע"י חיל האוויר, אושר ע"י פוליטיקאים שבילו את 3 השנים האחרונות בלחרבן על המוסד, צה"ל וחיל האוויר.
## צעירה
הצעירה מטהרן [שהתראיינה](https://www.ynet.co.il/news/article/bjf311lj7gl#autoplay) לטמקא אמרה שהדת הרסה להם את החיים ושהם מתפללים להצלחת המבצע הישראלי.

נשמה, אנחנו צריכים לדבר.
## תקיפה
ישראל ממשיכה לתקוף באיספהאן, תבריז, שיראז ועוד מקומות שנשמעים באופן חשוד כמו שמות של אינסטגרמריות אקזוטיות.
## חיפה
אכזבה בטהרן: הטיל שכוון לחיפה החטיא את הסניף האחרון של מק דייוויד.
## בטן
[הערכה](https://www.maariv.co.il/news/military/article-1205607): איראן מנסה לפגוע בבטן הרכה של ישראל.

ישראל: פחחחחח זה בטן של מילואימניק, יש לך עוד יא הזוי.
## חות'ים
צה"ל: [תקפנו](https://www.ynet.co.il/news/article/bjrdjdoqxl) את הרמטכ"ל החות'י, פגענו בו, ובעוד כמה בכירים שהיו איתו.

חות'ים: אתם [בכלל לא](https://www.ynet.co.il/news/article/sjr55bhqle) תקפתם, זה לא היה הרמטכ"ל, וזה גם לא היה בכירים, זה היה כנס איגוד יצרני הג'חנון ועכשיו לא נשאר לנו כלום לשבת.
## וייצמן
[נפגעו מבנים](https://www.haaretz.co.il/science/2025-06-15/ty-article/.premium/00000197-7266-d9fe-a597-ff7e019e0000) במכון וייצמן.

מכון וייצמן: הכל בסדר, לא נגרם נזק, אבל אם במקרה דופק לכם על הדלת סייבורג עם רובה מסוג "אולטרה פייזר 5000" ושואל אם הנחתם תפילין הבוקר - פשוט תגידו לו כן ותשתפו פעולה.
## חו"ל
ישראל: יותר מ-100 אלף ישראלים תקועים בחו"ל.

חו"ל: יותר מ-8 ממיליארד בני אדם תקועים כאן עם 100 אלף ישראלים.
## לרנקה
פיקוד העורף: בבקשה תפסיקו להגיע ל[לרנקה](https://www.ynet.co.il/vacation/flights/article/syhd8g27xx).

ישראלים: זין אנחנו מפסיקים להגיע ללרנקה.

לרנקה: המספר אליו חייגתם איננו מחובר מאז שתיירים ישראלים הכינו מהסיבים האופטיים שלנו סנדוויצ'ים בארוחת בוקר של המלון וריססו אחושרמוטה של גרפיטי על השאריות.
## מערך
בנוסף למערך תפעול מערכת התרעות החדישה, הקים פיקוד העורף מערך נוסף לשכנוע החתול להיכנס לממ"ד כשהמערך הראשון מתחיל לצפצף.
## פשפש
הידיעה המרכזית הבוקר: [התגלה](https://www.ynet.co.il/environment-science/article/rkjtttj7ll) פשפש איראני בחרמון.

עם הימצאו, נלקח הפשפש לתחקור במתקני השב"כ על מנת לברר מי הם מפעיליו ומה משימתו.
## גלקסיה
עדכון: [גלקסיית אנדרומדה](https://www.hayadan.org.il/%D7%99%D7%99%D7%AA%D7%9B%D7%9F-%D7%A9%D7%92%D7%9C%D7%A7%D7%A1%D7%99%D7%99%D7%AA-%D7%90%D7%A0%D7%93%D7%A8%D7%95%D7%9E%D7%93%D7%94-%D7%9C%D7%90-%D7%AA%D7%AA%D7%A0%D7%92%D7%A9-%D7%91%D7%A9%D7%91%D7%99) לא תתנגש בגלקסיה שלנו לאחר שראתה חדשות.
## תקועים
כוכבי ריאליטי ישראלים [תקועים](https://pplus.ynet.co.il/rechilut/article/bk11ryknxee) בחו"ל בגלל עוצר הטיסות.

במקביל האריך צה"ל את עוצר הטיסות על רקע החשש שכוכבי ריאליטי ישראלים יוכלו לחזור לארץ.
## הדחה
רשת 13 [ממשיכה כרגיל](https://tmi.maariv.co.il/bidur-news/article-1205447) בעונת האח הגדול ופרקי ההדחה.

המועמדים להדחה בפרק הבא: בנימין נתניהו ועלי חמינאי.
## ספירה
שנייה, לא הבנתי איך סופרים, זה 618 יום למלחמה הקודמת או 3 ימים למלחמה הזאת?

הזיכיון הזה מתחיל לבלבל אותי.