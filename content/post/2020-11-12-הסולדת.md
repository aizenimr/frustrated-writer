---
title: הסולדת
author: נמרוד איזנברג
type: post
date: 2020-11-12T08:38:40+00:00
url: /2020/11/12/הסולדת/
featured_image: /wp-content/uploads/2020/11/libertarian-150x150.png
categories:
  - הומור
tags:
  - הסולידית
  - ליברטריאנים
  - סאטירה

---
נעים מאוד &#8211; אני עצמאית כלכלית.

מה זה אומר? בתיאוריה אני דוגלת בחיסכון יעיל, והשקעה אחראית שלו בנכסים מניבים אשר התשואה שלהם מניבה תזרים קבוע ויציב. בפרקטיקה אני חיה במנזר. אתם יודעים, כמו הסוס ההוא שאימץ לחלוטין את טכניקת החיסכון האגרסיבי בקש, עד שמת מרעב. חבל, כי זה קרה בדיוק רגע לפני שהחל להניב.

אני לא מולטי-מיליונרית, ומנגד אני לא מחטטת בפחי אשפה. אני איפשהו באמצע. חסכנית. מתקלקל הדוד? מתקלחת בקרים. נגמר האקונומיקה? מערבבת דם, יזע ודמעות. חסר אוכל? אני כבר 4 שנים חיה רק על מי גשם ועודפי קינואה סוג ב' ממדינה צד ג' שהישגתי בעיסקה סיבובית. התשואה מעולה, אגב. הכי מניב.

העצמאות שלי שיחררה אותי מטרדות החיים, אז יש לי זמן. ביום אני רבה עם כולם בטוויטר. בלילה חוסמת את מי שרבתי איתו ביום. דאגתי לרשום את זה במס הכנסה כהוצאה מוכרת. עם ההחזר השתמשתי כדי לקנות ביצים בחמישה סנט אותן אני מוכרת לעצמי מחדש במלטה בשבע סנט הביצה. תשואה לא נורמלית. נכס מניב.

יש לי בעיה עם עניים. ז'תומרת עם אנשים. בעיקר כאלה שהם לא אני. לא שונאת, סולדת. בעיקר סולדת מאלה שהפגינו ב-2011, כי הם לא השכילו לקחת אחריות על החיים שלהם ולמנוע מהמדינה לתת תספורות למליארדרים מניבים שהם מעולם לא פגשו שהעלו להם את מחיר הקוטג' במדינה פיצפונת עם כלכלה ריכוזית ושוק חופשי פיקטיבי. אחריות אישית, מה כבר ביקשתי?

אני לא סוגדת לכסף, לא מהללת ולא משבחת אותו. אני פשוט מתנשאת על כל השאר. זה ענף עם ביקוש מתמיד. העולם מלא באנשים שרוצים לשמוע מפייק באינטרנט לאכול רק מג'דרה כדי שישארו להם כמה גרושים לשים על מכשירים פיננסים עם שמות לועזיים שאף אחד לא מבין. זה אחלה כסף תיאורטי שהייתי יכולה לאסוף מהרצפה לו רק הייתי מעוניינת בכך. אבל אני לא. כזו אני: תיאורטיקנית למיזנטרופיה כלכלית-חברתית. עסק מניב. תשואה פסיכית.

התרפיסט שלי אמר שאני אדם ללא ידיעה ברורה וטבעית על רגשיות אנושית נפוצה, יזומה ומקובלת. בראשי תיבות זה ליברטריאניז"ם. אני אוהבת ראשי תיבות. ראשי תיבות, בהיעדר הגדרה אחרת, טובים. הם צודקים, מטהרים, מחדדים והופכים כל דבר לסוחף. לדוגמא, אם אתם טכנוקרטים רעילים וניג'סים סיסטמטים לפגיעה וביוש יזום ותוקפני באינטרנט, אני מעדיפה לקצר לטרנספובי"ת. אני לגמרי הולכת לרשום על זה זכויות יוצרים. שמעתי שיש על זה תשואה מטורפת. עסק מניב.

שיט, נתקעתי בלי מג'דרה.

_[לקריאה][1] [נוספת][2]_

 [1]: https://twitter.com/hasolidit/status/1326138315301588994
 [2]: https://twitter.com/aizenimr/status/1326240310154899460

## Comments

### Comment by אריק on 2020-11-12 12:03:06 +0200
קראתי  
קינואה מעודפי ב' ממדינה ג' בעסקה סיבובית ובכל זאת יש זמן לתראפיסטית שתגיד לך שאת כמו ביל מאהר עם השיער היפה יש לך בסוף כסף לתראפיסטית, 400 ש"ח בחודש?!

### Comment by אריק on 2020-11-12 12:03:48 +0200
ניסוח מטומטם קצת, 'ני'דע 😉

### Comment by נמרוד איזנברג on 2020-11-12 12:38:03 +0200
לא מטומטם &#8211; חסכוני!

### Comment by motior on 2020-11-12 19:30:48 +0200
הבנתי על מי אתה כותב אבל אני לא מכיר את המקור מספיק טוב כדי לדעת אם לצחוק או לכעוס&#8230;

### Comment by נמרוד איזנברג on 2020-11-12 20:12:09 +0200
הוספתי קישור ב"לקריאה נוספת" לשירשור המקורי ביני לבינה.