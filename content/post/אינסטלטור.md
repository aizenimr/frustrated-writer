---
draft: true
---
ובאחד מאותם הימים, התחוללה סתימה בכיור. התסמינים שנרשמו היו ריח לא נעים במטבח, מים שירדו בקצב איטי מהרגיל, ולחישות מהביוב. הלחישות היו הקו האדום, על כן הזמנתי את שטיינברגר.

שטיינברגר, ככל שרברב מן המניין, הגיב בבהילות ונדר להתייצב במקום משכני בדחיפות. מקץ שלושה ימי עבודה תקינים הופיע האיש, ומייד התלונן על הפקקים. הנדתי בראשי לאות הזדהות והסבתי את תשומת ליבו לעבר כיור המלחשש. הוא רטן וניגש לעבודה.

מקץ שלושים ואחת דקות עבודה (ושני ספלי קפה תקניים) הוצג בפניי דו"ח התקדמות תכליתי.

"ראה," אמר שטיינברגר בהחלטיות, "נמצאים בפנינו שני ליקויים הדורשים טיפול מיידי."

הבעתי התעניינות.

"הליקוי הראשון," המשיך שטיינברגר, "הוא הסתימה הממוקמת בסמוך לפתח הביקורת אשר במטבח. המים עולים, ואף ישנו חשש כי הם זולגים לקומה למטה."

"אכן עניין מצער," הבעתי הסכמה קונצנסוזיאלית. "ומהי מהות הליקוי השני?"

"ובכן," אמר שטיינברגר, "זה נראה כי על פניו, לכאורה ובאופן היפותטי, יצור השאול הממוקם ממש מתחת לכיור, בלע את מפתח הצינורות שלי."

לטשתי עיניים בשטיינברגר. הוא השיב לטישה נחרצת.

"סליחה?" מלמלתי לבסוף.

"מפתח הצינורות שלי," אמר שטיינברגר, "אבידה של ממש. ירושה מסבי עליו השלום."

"רגע… מה?!"

"מדובר בסחורה מובחרת," הוסיף שטיינברגר בטון זעוף, "תוצרת מותג אוסטרי עלום שהוכחד מעט לאחר האנשלוס."

"אני…" נשמתי נשימה עמוקה, "מתכוון ליצור השאול."

"אהה," רטן שטיינברגר, "כלומר לא למפתח, אותו שהוענק לאבי בעיצומו של סתיו ארבעים ו…"

"יצור השאול," קטעתי את זרם הזכרונות, "הבה נדון ביצור השאול."

"ובכן," אמר שטיינברגר, "מדובר, ללא ספק, באובייקט שלא אמור להימצא בקרבת הכיור."

"בוודאי."

"או במערכת הצנרת, באופן כללי," המשיך שטיינברגר, וקימט את מצחו.

"מסכים בהחלט."

"למעשה," אמר שטיינברגר, "ניתן להניח כי ישויות ממין אלו אינן אמורות להימצא כלל וכלל במקום הומה אדם."

"אמת," הסכמתי, "אם כי בשלב זה ובטווח הקרוב, אשמח אם נתמקד בשהותו של אורח בלתי קרוא זה במטבח שלי."

"מתחת למטבח שלך," תיקן אותי שטיינברגר, "וליתר דיוק: מתחת למרצפת עליה הנך עומד ברגע זה ממש."

המרצפת עליה עמדתי רעדה, ולחישות זועמות נשמעו מתחתיה. קפצתי ממקומי.

"מה הוא אמר?" מלמלתי.

"לצערי איני מכיר את השפה," אמר שטיינברגר והוסיף "או את העדה."