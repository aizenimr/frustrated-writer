---
title: סיוט יום ההולדת של א. לוטן
author: נמרוד איזנברג
type: post
date: 2021-01-04T08:57:34+00:00
url: /2021/01/04/סיוט-יום-ההולדת-של-א-לוטן/
featureImage: /images/2021/01/edva-lotan.png
categories:
  - כללי
tags:
  - יומולדת
  - מדעת
  - קורונה

---
בוקר אחד התעוררה א., והצליל הראשון שחדר לאזניה היה שיחת הווטסאפ הטורדנית מהדודה-שאין-לה-שם. כלומר, לדודה היה שם, אך א. מעולם לא הצליחה לזכור אותו מכיוון שכל משפט שהדודה-שאין-לה-שם הוציאה מפיה הצריך בדיקה בארבעה מקורות לפחות. אבל א. עדיין נאלצה לענות כדי לא להעליב את הדודה-שאין-לה-שם שהייתה ביחסים מאוד טובים עם דוד-איך-קוראים-לו (אל תשאלו).

"בוקר טוב," מלמלה א.

"את ראית מה כתבו על המוטציה החדשה?!" צווחה דודה-שאין-לה-שם.

"שבא לי למות?" מלמלה א.

"היא תשטוף לנו את המוח עם חלקיקים קטנטנים!"

"אבל&#8230;"

"ק-ט-נ-ט-נ-י-ם!!!" המשיכה דודה-שאין-לה-שם, "כאלה שאי אפשר לראות אלא אם יש לך טלפון של 5G, וככה הם יאלצו אותנו לעבור לטכנולוגיה המסוכנת שפולטת כמטריילס!"

"תראי, דודה," אמרה א. ששוב פיספסה הזדמנות לשאות את הדודה לשמה, "קראתי את זה אתמול. הכל שטויות."

"מה&#8230; באמת? בטוחה?"

"לגמרי," פיהקה א., "לכי תשתי כוס מים."

"אבל הפוסט ההוא אמר גם שאסור לשתות מים מהתמי בר!" המשיכה דודה-שאין-לה-שם, אך א. ניתקה.

שאר היום לא השתפר. הוא לא השתפר כשניסתה להסביר לבחור בסופר שעדיף לא לשים כפפות לטקס כל הזמן, או כששוב התייחסה בטוויטר למטומטם שהשווה בין קורונה למילה שמתחילה בשין (שפעת, אבל אל תגידו את זה לידה כי היא תכרסם לכם את הפרצוף).

היום אף החריף עוד יותר דווקא לאחר שא. פירסמה מאמר מנומק, מפורט ומנוסח היטב באתר של [מדעת][1]. מה זה מפורט, מפורט אחושרמוטה. היא הקפידה לשים שם רפרנסים למאמרים שנכתבו בשלושה קווי זמן מקבילים. דווקא היו תגובות בסדר, עד שאחד כתב לה שהכל נכון חוץ מזה שהיא מדברת על תחלואה, כשהיא היתה צריכה לדבר על תבדוקה.

א. איבדה את זה סופית כשהתפרסם בחדשות ראיון רציני עם מומחה למגיפות שהסביר שהחיסון החדש לא יעבוד. הבעיה היתה שזה לא היה רציני, המומחה לא היה מומחה, הוא לא דיבר על חיסון והחדשות כבר מזמן לא חדשות. הדבר היחיד האמיתי שם היה המיקרופון.

אז זהו בעצם. עוד מעט נגמר לי העיפרון שמצאתי כאן על הריצפה, אחרי שא. כלאה את כולנו בצינוק עד שנלמד להיות בני אדם אחראיים. אף אחד לא יוצא מכאן לפני שהוא מביא לה מקורות בשלוש שפות לפחות. אחת מהן חייבת להיות ניב ממחוז נשכח באוזבקיסטן. אמרתי לה שקיבלתי פעם מייל מנסיך ניגרי שאמר לי שאוזבקיסטן לא קיימת אבל יש שם חשבון בנק בשבילי עם 5 מליון דולר, אבל אני לא חושב שזה הרגיע אותה במיוחד. עכשיו אני צריך להביא לה 15 מקורות, אבל מאיפה אני אמור לדעת מה כתבו בויקיפדיה של אטלנטיס?

אני רק מקווה שאף אחד לא ייעצבן אותה שוב. מחר מתפרסם מחקר חדש.

_נכתב ליום ההולדת של [א. לוטן][2]. אולי יום אחד הקורונה תיגמר ואזכה לאכול איתה שוב באובן קובן על אבן גבירול._

 [1]: https://www.midaat.org.il/
 [2]: https://www.edvalotan.net/

## Comments

### Comment by motior on 2021-01-04 19:36:03 +0200
מזל טוב 🙂

### Comment by אריק on 2021-01-06 09:59:06 +0200
קראתי, ואני מעדיף, אם לא אכפת לך, להתיחס לצד הספרותי של סיפור הקצרצר הזה. המעבר ממספר "כל יודע" ל- מספר בגוף ראשון לקראת סיום הסיפור מעניין מאוד, ומצליח לרסק את הנורמה הבסיסית של סיפור "ריאליסטי". דא עקא, הסיפור הזה אינו סוריאליסטי וגם לא פנטסטי, אלא סיפור ריאליסטי הפועל ממש על פי החוקיות של הריאליזם מהמאה ה- 19, ריבוי בפרטים על מנת ליצור מהימנות ואמינות.  
המעבר בסיפור מהצלחה לכישלון הנשען על הבדל בין תחלואה לתבדוקה אולי מכיל יסוד סאטירי כלשהו להודעות הרשמיות של מדינת ישראל ביחס למגיפה, אבל אינו מצדיק באמת את הנפילה הזו, הטוויס, תבנית מהצלחה לכישלון. גם אין יסוד אבסורדי רציני בזה, שהרי היא השתמשה בשלושה קווי זמן שונים והמומחה שאינו מומחה.  
יוצא מהסיפור שכדאי תמיד להקשיב עד הסוף לדודה בלי שם [ היתה מכינה אותה לתבדוקה ולא לתחלואה], לגבי העבד שכמו יוסף החולם יודע בדיוק מה עובר בראש גבירתו [ רפרור ל- BDSM?] וחובתו למצוא 15 קווי זמן, אני מאחל לו בהצלחה.  
ולבסוף  
מזל טוב ל- א' לוטן.

### Comment by נמרוד איזנברג on 2021-01-06 11:53:44 +0200
הרגת אותי 🙂  
אבל לא התייחסת בכלל למסעדה האסייתית באבן גבירול!

### Comment by אריק on 2021-01-09 22:11:57 +0200
זה בגלל שאסיאתיות בעשראל הן ישראליות ולא אזיאתיות מסין כמו שצריך 🙂