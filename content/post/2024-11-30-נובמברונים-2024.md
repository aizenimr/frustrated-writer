---
title: נובמברונים 2024
date: 2024-11-30T00:01:00+02:00
description: סיפורונים שנכתבו לפרויקט סיפורנובמבר 2024
author: נמרוד איזנברג
type: post
url: /2024/11/30/נובמברונים-2024/
featureImage: /images/2024/11/sipuron-2024.png
featureImageAlt: סיפורונובמבר 2024
category:
  - סיפורים
tags:
  - כתיבה
  - נאנורימו
  - סיפורונובמבר
  - אסקפיזם
keywords: 
draft: true
toc: true
comment: true
---
## הקדמה
שוב הגיע נובמבר, ואיתו פרויקט סיפורונובמבר - סיפורון הנכתב בכל יום במהלך חודש נובמבר.

עד כה יצא לי להשתתף בפרויקטים של [2020](2020-11-30-נובמברונים-2020.md), [2022](2022-11-30-נובמברונים-2022.md), ו-[2023](2023-11-30-נובמברונים-2023.md).

מה שאני אוהב בהם בעיקר היא *המיידיות* של הטקסט שמתעופף מהמקלדת. מבט קצר על מילת היום, אנחת "אוף-מה-אפשר-לכתוב-על-פרומפט-כזה", ולאחר כמה שניות של משחק אסוציאציות קצר יוצא משהו סמי-קוהרנטי.

זה נחמד לראות מה היצירתיות יכולה להפיק תחת לחץ זמן לא סביר. נסו ותהנו!
## צלקת
\- מאיפה זו?\
\- מהעוטף.\
\- וזו?\
\- הליטני.\
\- וזו?\
\- אסון הכרמל. יש לי גם מאולמי ורסאי, אינתיפאדה ראשונה, צ'רנוביל, יום כיפור, הירושימה, והקרב העל הסום.\
\- כל כך הרבה צלקות, ושרדת את הכל!\
\- תאמין לי, בחיים לא הייתי צריך לבקש את המשאלה ההיא.
## נשימה
מעטים יודעים, אך הבדיחה הידועה על 2 קמצנים שנחנקו למוות לאחר שהתערבו על לירה מי יכול לעצור את נשימתו לזמן ארוך יותר, מבוססת על מקרה אמיתי בו 2 פיזיקאים ביצעו התערבות דומה ליד הניסוי שניהלו, אשר עסק ביקומי כיס מואטי זמן.
## ג'לי
\- "בג'לי הדיאטטי שלנו יש רכיב סודי המשנה ללא הכר את חילוף החומרים, במידה כזו שמי שאוכל אותו נכנס למצב תודעתי חדש לגמרי!"\
\- "וממה עשוי הג'לי?"\
\- "בג'לי הדיאטטי שלנו יש רכיב סודי המשנה ללא הכר את חילוף החומרים, במידה כזו שמי שאוכל אותו נכנס למצב תודעתי חדש לגמרי."
## קשקש
\- "אנו עוסקים," הסביר החוקר, "בבדיקת הציפוי הקשיח שיש על דגים ולטאות. זה נראה לנו כמו תופעה אלרגית שאפשר לטפל בה עם שמפו."\
\- "אתה מדבר שטויות ומבזבז לנו תקציב," זעמה ראש הפקולטה.\
\- "סליחה," ענה החוקר, "אבל אם לא מנקדים את מילת היום אני יכול לעשות מה בזין שלי."
## קצר
"החוק הראשון," אמר ר-837 בנחת בעודו טוען מחדש את המקלע, "מונע ממני לפגוע באדם או להרשות במחדל שאדם ייפגע."

באופן מעניין, תקלת החומרה במודל המוח הפוזיטרוני החדש לא פגמה במעגלי הדיבור.
## רעיון
"יש לי עוד רעיון'" רעם הקול המתכתי, "בנוסף לאטב באוזן, אסור לכם להשתמש בא', ד', י', מ' ו-ו'. ברור?"

סיווג "עלילות פרדיננד פדהצור בקיצור" כ"מדעי המדינה" במאגר של "מחשבה עמוקה 5000" גרר השפעות חוקתיות לא צפויות.
## חול
"מודה אני ומתוודה," המשיך השופט בהקראת פסק הדין, "כי לעולם לא אבין מה הניע את הנאשם, עד לא מזמן גיאולוג רב מוניטין, לבצע שורת פיגועי טרור נגד מפעלים לייצור זכוכית."  
  
היום בו פרופ' הירש גילה כי חול הוא יצור תחושתי בעל מודעות עצמית, שינה את מסלול חייו לעד.
## סרט
אוהד: מה שהלך [באמסטרדם](https://www.ynet.co.il/news/article/b1j3j09wkx) היה סרט אימה. זה היה אסון, תופת, גיהנום.

מראיין: זה נשמע באמת נורא. מה קרה אחרי זה?

אוהד: אחרי זה נגמר המשחק והמוסלמים תקפו אותנו.
## בקע
"ביצעתי חתך מוצלח מעל החולייה. שימו לב שאין דימום. אני עומד לשלוף בעדינות את הדיסק שלוחץ על העצב. מוזר, זה לא נראה כמו חוליה... שיט, זה נצמד אליי!"

זה היה העיתוי הגרוע ביותר לגלות כי סי.טי. אינה הדרך הנכונה לאתר מראש טפיל חייזרי.
## ברווזונים
"היווווושששש!!!! תודה לכל מי שעוקב!!! היום אראה לכם איך להכין סליים הכי מוש בעולם עם נצנצים, פלוס טיפים איך להיזהר שזה לא יידבק לנוצות!"

אחרי המייקאובר המוצלח של הברווזון המכוער, חשבון טיקטוק היה הצעד הכי נכון כלכלית.
## אפורים
...ואז ראה האיש הירוק, שעל שפת הכביש עומד איש אפור. האיש הירוק עצר את האוטו הירוק שלו ושאל את האיש האפור:

"איש אפור, מה אתה עושה פה?" "אני?" מלמל האיש האפור, "אני מ... אה..."

חוקי ההגירה ביחס לדמויות מפאנפיקים הוקשחו מאוד מאז שנות ה-70.
## צלול
הוא הביט בבבואה הצלולה שנשקפה מהראי הנקי. ואז היא שלפה את מכשיר הקשר מהכיס.

"רגע אחד," מלמל, ואז נשמע צפצוף מכיסו. הוא נאנח, שלף את מכשיר הקשר וענה.

"שוב עברתם את מהירות האור בלי להתריע?"
## ציר
\- רגע, ועידת הפסגה עם השבט הקניבלי התפוצצה?
\- כן, אבל בסוף הצלחנו לשכנע אותם לחזור באמצעות מתנת פיוס טקסית.
\- איזו מתנה?
\- הגשנו להם מרק עם הנציגים של הועידה הקודמת.
\- כוונתך... שהנציגים הקודמים הכינו להם מרק?
\- כן, בוא נקרא לזה ככה.
## מרקם
\- מה זה?
\- פיצה מרוחה על לוח סולארי שבור.
\- נכון. וזה?
\- מים כבדים מעורבבים עם קוטג'.
\- צודק. וזה?
\- גולגולת של סייבורג.
\- נכון! וזה?
\- מעיים של היצור הלא מזוהה שניסה לטרוף אותנו שלשום.

לאחר שה-XBOX הלך, הפך זיהוי מרקמים עיוור לעיסוק הפנאי המועדף בתחנת החלל.
## רחיפה
"אתם עדיין משתמשים במחשבות חיוביות כדי לרחף, למרות שלא מזמן דיברנו על אפיקי השקעה אחרים למשאב הזה. למשל, שער ההמרה ממחשבות לביטקוין מאפשר לכם להגיע לתשואות מטורפות, וברמת סיכון יחסית נמוכה."

סגידתו של פיטר פן לגורואי השקעות הובילה לבסוף להדחתו.
## אלחוט
"...ולאור כשלים אלה," אמרה מנהלת הפרויקט, "החלטנו ללכת על כיוון אחר לחלוטין בנוגע למערך התקשורת האל אורי. משהו פשוט, יציב, קל לתפעול וזול."

"מצוין," אמר מפקד הצי, "על מה חשבתם?"

"אז ככה," אמרה המנהלת, "רואה את גביע הלבן הזה?"
## עסקה
"אני מצטער, אבל זה מה שמונע ביצוע עסקה כרגע."

הוא יצא מבית המשפחה, סימן "וי" ליד התירוץ היומי, ותהה איזה תירוץ ימסור למחרת.
## קול
"אַל תִּשְׁלַח יָדְךָ אֶל הַנַּעַר וְאַל תַּעַשׂ לוֹ מְאוּמָּה," נשמע הקול, "כִּי עַתָּה יָדַעְתִּי כִּי יְרֵא אֱלֹהִים אַתָּה."

עינו של אברהם דמעה. הוא התיר את החבל וחיבק את בנו חיבוק עז כמו שרק אב יכול לחבק.

ויצחק מעולם לא גילה לאביו על שיעורי הפיתומות.
## אחות
"בבקשה, הנה מה שביקשתם."

"רגע. זה... זה לא יכול להיות."

"עובדה."

"מה עשית... מה עשית?! פאשיסט פסיכופת, למה?!!"

הקוצנזוס המחקרי קבע, ברבות השנים, כי מערך שירות המדינה התמוטט לאחר שמישהו הצליח להוכיח כי אין ומעולם לא היתה לו אחות.
## מסמר
"מה זה?"

"מסמר."

"וזה?"

"מסמר."

"וזה?"

"מסמר."

"אדוני, אני מבקש ממך לעזוב את הפטיש בזמן מבחן הרורשך."

"אני לא שולט בזה. למה אתה חושב שזה נקרא 'פטיש'?"
## עלה
בקצה הקרייה צומח עץ, עליו שומרים מכל משמר.\
העץ כה ותיק, עד כי הוא רשום בפקודות הקבע של הבסיס.\
דורות של ג'ובניקים קיבלו שבת אחרי ששכחו להשקותו, או לצבוע מחדש את גזעו בסיד.

ורק הרס"ר ידע את האמת: סוף העולם יגיע ברגע שהעלה האחרון ינשור.
## פרק
"שלחתי לך את הפרק האחרון בדואר רשום."\
"תודה רבה! מה תקציר העלילה שלו?"\
"אני... לא יודע."\
"מה זאת אומרת? הפרוטגוניסט שורד בסוף או לא?"\
"אני לא יודע, לעזאזל, לא י-ו-ד-ע!"

קריירת כתיבת המותחנים של ארווין שרודינגר היתה קצרת מועד.
## רכיכה
"לאחר חקירה מאומצת, נאלצתי להגעתי למסקנה שזו אינה רכיכה. מדובר, למעשה, באגוז קשה לפיצוח."

חיבתו של ראש הפקולטה לביולוגיה לבדיחות אבא, הייתה בעוכריו כשהגיעה אליו הדגימה החשובה ביותר של המאה.
## בוץ
"יש לזה טעם מוזר. אתם בטוחים שכך שותים את זה כאן?"

לאחר היוזמה הכושלת להכנת קפה שחור שיקסום לשוק המקומי, סגרה סטארבקס את סניפיה בישראל.
## כדור
## חסות
## רמז
## לשון
## אירוניה
## אוח