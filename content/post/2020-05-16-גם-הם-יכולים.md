---
title: גם הם יכולים
author: נמרוד איזנברג
type: post
date: 2020-05-16T12:23:59+00:00
guid: https://aizenimr.wordpress.com/?p=3036
url: /2020/05/16/גם-הם-יכולים/
featureImage: /images/2020/05/kids-at-isolation.jpg
timeline_notification:
  - 1589631843
publicize_tumblr_url:
  - http://.tumblr.com/post/618273801470459904
publicize_twitter_user:
  - aizenimr
category:
  - הומור
tags:
  - קורונה

---
בכל הפולמוס על אסטרטגיית יציאה, לא ברור לי מדוע איש לא הציע את הפיתרון המובן מאליו: שילוב ילדים בשוק העבודה.

ומדוע לא? הרי אם היצורים הבלתי נסבלים לא מדבקים או נדבקים (לכאורה ובכפוף לפסק דין חלוט), מדוע לא להחזיר עטרה ליושנה ולהשתמש בשירותיהם? זה עבד בלונדון הויקטוריאנית ברמה המוניציפאלית, ואין שוב סיבה שזה לא יעבוד בישראל 2020 ברמה הלאומית.

קודם כל, אין מתאים מהם להפעיל ציוד כבד. הפרחחים חסרי החינוך נכנסים ומשתחלים לכל חור, ולכן אין שום סיבה שלא יתמקמו בנוחות בתא נהג של D-9 או מכבש אספלט. הרי פקחים גם ככה אין, אם או בלי קורונה, אז מה זה כבר משנה מי נמצא מאחורי ההגה? ואם הם נתקלים בבעיה, הם פשוט מחפשים פיתרון חסר תועלת באפליקציה וממשיכים הלאה, לתאונת הבטיחות הבאה.

ואם מתרחשת עבירה? הפרת בידוד? פשע כלשהו? סליחה, אבל למה שלא יאיישו את כוחות הביטחון? הרי גם ככה אנחנו מתנהלים כבר יותר משנה ללא תהליך קבלת החלטות מסודר (יש הטוענים שמצב זה נמשך לפחות מאז 1948), והלקח הוא שאין שום צורך באדם בוגר עם נשק שיפטרל ברחובות. תנו לפושטקים חסרי היכולת לדחיית סיפוקים את ה-9 מ"מ ושיתפנקו. אבל למה להסתפק בזה? תוציאו אותם קצת מהבית. תנו להם להחזיק מוצב, לפקד על אוגדה, לנהל תרגיל חטיבתי. הרי גם ככה זה נראה לכם הגיוני לחלוטין לשלוח אותם לאונן על משרפות באושוויץ כשהם בני 17, אז מה זה כבר מענה לטלפון האדום בגיל 7?

תנו להם, לחסיני הנגיפים התיאורטים, לנהל בית חולים, לפתוח באסטה במחנה יהודה, להעלות הצגות תיאטרון, לפתוח אולמות קולנוע, לנקות צימרים, לנהל בתי מלון. בעולם מתוקן כל אחד מהם כבר היה אמור להיות עוזר תת סגן זוטר של ממלא מקום מנהל סדנת יזע במדינת עולם שלישי טוטאליטרית, אז איך אתם מעזים לגלגל עיניים כשאני אומר שהם כשירים להיות סוהרים בכלא שאטה?

במקרה של אסון רב נפגעים, הם יוכלו לאייש את מערך הקברנות הלאומי. כבר חשבתי על הכל: כל חוליית קבורה תורכב מזוג ילדים. אחד חופר, שני מחלץ. בקבר הבא הם יכולים להתחלף. לכל נפטר שמגיע מגרילים חלקת קבר לפי אבן נייר ומספריים (או כל משחק אחר שהיצורים משחקים בו היום). את הלוויות אפשר לצלם ולהעלות בטיק טוק.

תנו להם, לעזאזל, לנהל את מערך הפייק ניוז. אינסטוש, טיק טוק, טאמבלר... הרי גם ככה שולטים בזירות האלה. הם יוכלו לצרוח "זו רק שפעת" חזק מדויק יותר מכל יורם לס וואנאבי. הרי גם ככה משעמם להם, אז למה שלא ישרפו אנטנות 5G בעצמם? כל אחד ואחד מהם משתוקק לעשות נזק, אז למה שלא יאיישו את לשכתו של יאיר נתניהו או של כל אחד מהגרשוניז?

בואו נודה בעובדות: אנחנו עשינו חרא של עבודה מספיק זמן. הגיע הזמן לתת הזדמנות גם להם.