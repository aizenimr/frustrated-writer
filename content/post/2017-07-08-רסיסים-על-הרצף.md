---
title: רסיסים על הרצף
author: נמרוד איזנברג
type: post
date: 2017-07-08T06:00:16+00:00
guid: https://aizenimr.wordpress.com/?p=2013
url: /2017/07/08/רסיסים-על-הרצף/
featureImage: /images/2015/12/autism_awareness_ribbon-e14398831746271.png
publicize_twitter_user:
  - aizenimr
publicize_google_plus_url:
  - https://plus.google.com/108430814102045194842/posts/4JWaiXysB55
category:
  - כללי
tags:
  - אוטיזם
  - הורות

---
כידוע למי שעוקב אחרי הבלוג (המספר נמוך מדי מכדי שאנקוב בו ואעשה מעצמי צחוק), הגמדון בן השש שלנו מאובחן על הרצף האוטיסטי. מדי פעם אני מוצא עצמי מוציא קיטור ופורק [תסכולים](/2015/08/15/%d7%aa%d7%95%d7%9d-%d7%a1%d7%99%d7%a4%d7%95%d7%a8-2/) [שונים](/2015/08/20/%d7%9e%d7%99%d7%9c%d7%95%d7%9f-%d7%94%d7%a1%d7%a4%d7%a7%d7%98%d7%a8%d7%95%d7%9d-%d7%94%d7%92%d7%93%d7%95%d7%9c/) [ומשונים](/2015/09/25/%d7%9e%d7%94-%d7%92%d7%95%d7%a8%d7%9d-%d7%9c%d7%96%d7%94/) [בסוגיה](/2016/10/11/%d7%99%d7%a9%d7%a8%d7%90-%d7%a1%d7%a4%d7%a7%d7%98%d7%a8%d7%95%d7%9d/).

אני רוצה לשתף אתכם בכמה חוויות שהצטברו לאחרונה השופכות אור על הגמדון, ובאופן כללי על ההתמודדות עם הדבר הבאמת לא ברור הזה שקרוי "הרצף האוטיסטי". דרך אגב, אם יש דבר אחד שאפשר לקבוע בוודאות היום לגבי מה שאנו יודעים על הרצף האוטיסטי, הוא שאנחנו לא יודעים כלום על הרצף האוטיסטי. כמו שציינתי בעבר בכמה מקומות, כאשר מדובר בילדים על הרצף כל מקרה לגופו. אז הנה מדגם (בכלל לא מייצג) מאצלנו.
## אקסטרים
אבא שלי מצא תחביב רגוע ומשעמם: ספורט מוטורי. הוא ידוע כחובב נלהב של טרקטורוני שטח, מסוג Side By Side. למי שלא מכיר, מדובר ברכב שטח המזכיר ג'יפ קטן וקומפקטי, עם מקום לשני אנשים היושבים זה לצד זה מקדימה (ולפעמים גם מאחורה) ובעל כושר עבירות גבוה במיוחד. מדי סופ"ש הוא וחבריו בונים לעצמם מסלול וגומעים מרחקים.

יום אחד התחוור לנו שהגמדון אוהב דברים שנוסעים על גלגלים. מכוניות, טרקטורים, אוטובוסים, מכונות זמן מהאייטיז וכו'. החיבור בינו לרכב השטח של סבו היה בלתי נמנע. אז בהתחלה הייתי עולה איתו לרכב לנסיעות קצרות, חוגר את שנינו בצורה מאובטחת ואבי היה נוהג. בזמן הנסיעה הגמדון היה שלוו ומבסוט, בעוד אני הרגשתי כאילו ויקינגי תוחב את ידו לגרוני, שולף משם את מעיי ומשתמש בהם כחבל קפיצה. כמובן שהמזג הטוב שלו היה נעלם ברגע שהנסיעה הגיעה לסיומה, כי מדוע שיהיה מרוצה בעת ששתי רגליו ניצבות על הקרקע וגופו אינו בבלנדר? מוזר.

היום הוא יושב ליד סבו באופן עצמאי לגמרי. אין לו שום בעיה לנסוע 2-3 שעות ואף יותר. אני, כאמור, עדיין מנסה להסדיר את הנשימה.

לפני כמה שנים היינו בחופשה באי יווני מקסים. אחת האטרקציות המוצעות שם הייתה שייט לאיים הקטנים הסמוכים. מדובר בשמורות טבע מבודדות לחלוטין, וניתן הגיע לשם רק בשייט מורשה. עלינו על אחת היאכטות האלה בהרכב מלא. קצת אחרי שיצאנו לדרך, ניגשתי בנימוס למדריכה וביקשתי ממנה בעדינות אין קץ שאולי בכל זאת תיתן לי את הכדורים למניעת בחילות שהציעה לנו מקודם לפני שהקיבה המזורגגת שלי נשפכת החוצה, יען כי מי שנהג ביאכטה היה סוג של [סטרבק](https://en.wikipedia.org/wiki/Kara_Thrace) על סטרואידים.

הגמדון, מנגד, לא הזדקק לכדורים נוגדי הבחילה. אפילו לא פעם אחת. הוא עמד על ברכיו על הספסל, ליד חבורת נוסעים שביקשו את נפשם להקיא, הביט החוצה אל הים, הצביע ואמר בחיוך ובקול ברור וחזק "ים!"

אני, לעומת זאת, מיהרתי לזנוח את החלום שלי להטיס [וייפר](https://en.wikipedia.org/wiki/Colonial_Viper).
## רשות
בזמן פרפורי הגסיסה של רשות השידור, הילד הפך לאובססיבי בכל הנוגע לערוץ 1. הוא פשוט נדלק על הסמליל המיתולוגי של הרשות - "העיגולים", כמו שהוא קרא להם.

כך זכינו לעקוב אחרי שקיעת הערוץ הראשון בשבועיים האחרונים לשידוריו, רק בגלל שהזאטוט התעקש לצפות בו מדי ערב.  ניסינו להכין אותו לעובדה שהעיגולים הולכים להיעלם לנצח, אך לשווא. הוא לא היה מוכן להשלים עם זה.

לאחרונה גיליתי כי הותקנה על הטאבלט [אפליקציית ערוץ 1](https://play.google.com/store/apps/details?id=com.applicaster.il.ch1) הרשמית. כן, יש דבר כזה. כן, זה עובד. כן, הילד התקין בעצמו. לא, אין לי מושג איך. אני פוחד לשאול.

וכך, מדי ערב, צופה הילד במהדורת מבט האחרונה ונראה שזה מאוד משמח אותו.

ילד מתוק ויפהפה שלי, מתישהו ניאלץ לדבר איתך על חשיבותו של העיתוי בחיים.
## גאדג'ט
הוא יודע להפעיל את הסטרימר. גם את הישן. גם את החדש. וגם את האייפד. אחותו קיבלה טבאלט אנדרואיד, אז גם על זה הוא השתלט. גם על הסמרטפון. איזה סמרטפון, אתם שואלים? התשובה היא _כולם_, תמימים שכמוכם.

הפסקנו לספור כבר את כמות היישומונים שהותקנו ללא ידיעתנו. כמו במקרה ערוץ 1, גם כאן אנו פוחדים לשאול אותו איך הוא מצא והתקין. אני מניח שאנו חוששים מפעולת תגמול. אני לא בטוח במאה אחוז, אבל אני חושב שהוא פתח חשבון [טלגרם](https://telegram.org/).
## סטטיק
מסתבר שהגמדון (וגם אחותו) התמכרו לסטטיק ובן אל. מה לעשות. אולי זו הקופצנות, אולי המקצב ואולי הוא שמע שם משהו שחמק מאזנינו. לאחרונה גילינו שהמשפט האחרון בהחלט נכון.

הגמדון נתפס על שיר אחד מסויים של סטטיק (השיר נקרא [MIXIM](https://www.youtube.com/watch?v=8rW_wjvT6FE)) והוא כל הזמן מתעקש לשמוע אותו. העיניים שלו פשוט נוצצות מאושר כשהוא שומע את השיר. אנחנו פשוט לא הצלחנו להבין למה. חשבנו בהתחלה שזה בגלל שזה שיר קופצני כזה... עד שהקשבנו למילים. אני אשים כאן את הבתים הרלוונטיים (ההדגשות שלי):

**_לפעמים כולם רוצים לומר לי _**  
**_מה יותר נורמלי _**  
**_איך להיות אני _**  
_אבל אני לא מסוגל _  
_לא יכול להיות _  
_סתם אחד בקהל _  
_**כן אני מיוחד** אם ת׳לא _  
_זה חבל_  
_..._  
**_אין מה לעשות אני שונה _**  
_איפה שכולם הולכים ישר_  
_אני פונה_  
_רק מה שאף אחד לא לקח _  
_אני קונה_  
_איפה שכולם תמיד שותקים _  
_אני עונה _  
_כי החיים הם קצרים מידי_  
_וחוקים בשבילי_  
_מיותרים מידי_  
**_לא אכפת לי מה אומרים עליי_**  
_כי הכוכבים למעלה שומרים עליי_  
_אז כל אחד פה מיקס_  
_וזה סבבה בבה _  
_תהיה אתה תמיד _  
_וזה סבבה בבה_  
_שקט בדרך כלל _  
_או לפחות כולם חושבים _  
_שאני ביישן _  
_חוץ מלפעמים כי _  
_..._  
**_הם רוצים שאשתנה_**  
**_לא בא לי _**  
_שאפסיק להיות אני_  
_לא בא לי _  
_שאלך עם העדר_  
_לא בא לי_  
**_מי החליט מה זה להיות _**  
**_נורמלי _**  
_שים את העולם בצד_  
_דע שאתה אף פעם לא לבד _  
_אין יותר טוב מלהיות עצמך_  
_אין לאף אחד מיקס כמו שלך_  
_אז זה נכון החיים לא שוקולד _  
_ולא, הם לא תמיד מתוקים_  
_אבל עליך זה קטן_  
_גם אם בתכלס לפעמים_  
_..._

איך לומר בלשון עדינה: זה נראה שהוא האדם הכי חכם בבית. לצערי הרב הוא מצפצף על מאמציי להכיר לו את איירון מיידן ו-AC\DC.

יצוין, אגב, כי בשבוע בו סיים את הגן (ממש לאחרונה) הוא ניגש למלכת היופי והצהיר באופן ברור ואשר אינו משתמע לשתי פנים: "אימא, אני סיימתי להיות נורמלי." אל תדאג, חמוד, אתה בחברה טובה. אבא שלך לא היה כזה מלכתחילה.

סטטיק - תודה.
## רצון
ונסיים ברצון.

אה רגע: רצון אחד? הצחקתם אותי. הרבה רצונות. הוא רוצה הרבה. הכל. עכשיו, כשהוא סופסוף למד להביע עצמו, הוא מקפיד להדגיש את מלוא הרצונות והדיעות שלו.

_אני רוצה שוקולד._ הוא התמכר ליולו. שוקולד מריר, כמובן.

_אני רוצה טאבלט._ הוא ממש רוצה טאבלט. עכשיו, כמובן.

_אני רוצה בריכה._ הוא שוחה ושוחה, חורך את הבריכה... אבל רק בשחיית כלב.

_אני רוצה טאבלט._ הוא ממש-ממש אוהב טאבלט.

_אני רוצה בלון._ ורצוי שיהיה עם המספר 50 עליו, כי זה המספר בו הוא מאוהב כרגע.

_אני רוצה טאבלט!!!_ אני מניח שהבנתם את הרעיון.

_אני רוצה YES._ אין לנו YES. תאמינו לי שאין. יש כמה תכניות מוקלטות ודי וי דים עם לוגו YES שמופיע בהתחלה או בגוף התכנית. אז הוא רוצה. הוא כל כך רוצה שהוא צריך לראות את שוב ושוב ושוב.

_אני רוצה להיות בבי"ס_. בשנה הבאה הוא בכיתה א'. הוא נרגש, גם בגלל השינוי עצמו וגם בגלל שהוא יודע שאחותו תהיה בקרבת מקום. אנו מתרגשים וגם פוחדים.

ילד שלי, אני אוהב אותך כל כך.