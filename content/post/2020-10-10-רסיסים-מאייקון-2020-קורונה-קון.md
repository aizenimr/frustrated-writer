---
title: רסיסים מאייקון 2020 (קורונה-קון)
author: נמרוד איזנברג
type: post
date: 2020-10-10T06:00:17+00:00
url: /2020/10/10/רסיסים-מאייקון-2020-קורונה-קון/
featureImage: /images/2020/10/iconfestival-2020.png
categories:
  - כנסים
tags:
  - אייקון
  - גיקיאדה
  - הורות
  - קורונה

---
ברוכים הבאים ל[אייקון 2020][1], המקום בו אפשר לראות שלושה ארועים במקביל בלי לצאת מהבית, והיכן שהאויב הגדול ביותר הוא ספק האינטרנט.

השנה, בגלל סיבה שלא הובררה די הצורך, נערך הכנס [במתכונת וירטואלית][2]. כלומר נאלצנו לקיים אינטראקציה פעילה עם חברים דרך האינטרנט, במקום לקיים אינטראקציה פעילה עם חברים דרך האינטרנט.

כבכל שנה העומס אכן הורגש ונמתחה ביקורת רבה על נוהל איחורים, אשר במסגרתו נמנעה כניסה למי שאיח&#8230; אה, רגע. כלומר, החמסין הכבד מאוד הורגש, בעיקר כאשר נאלצנו לחכות בשמש הקופחת ביציאה מהאשכו&#8230; סליחה, התכוונתי שהיה כל הזמן תור ב-BBB&#8230; לא, בעצם התכוונתי לזיעה ולכל הריחו&#8230; נו אולי די כבר עם זה?!

# נסיכה

השנה נסיכת הבית בת ה-11 היתה צמודה לכנס באופן הרבה יותר מורגש מהרגיל, מה שאומר שיום ממוצע שלה החל באנקדוטות על חורים שחורים ויקומים מקבילים, המשיך בניתוחים על הפוליטיקה של הפנטסיה והסתיים ברפרנסים מיצירות קלאסיות לכישוף והעל טבעי. אתם יודעים, חומר סטנדרטי כזה שלומדים בבית ספר.

זה לפחות מה שהיא טענה בכל פעם שהיא החרימה את התכנייה והשתלטה לי על סדר היום, ותזכירו לי למה זה היה מעשה חכם לקנות לשנינו צמיד כניסה אחד?

# אפידמיולוגית

הכנס שלנו נפתח עם [קרן לנדסמן][3] הבלתי נלאית בהרצאה אסקפיסטית להפליא על מגיפות. ההרצאה היתה מגניבה אך לא הייתה חפה מתקלות (קרן הגישה אותה שוב ללא תקלות ביום המחרת), בעיקר בגלל שזה היה הסלוט הראשון בכנס והיו צפויים חבלי לידה קשים.

התקלה המשמעותית ביותר התרחשה כאשר סיפרה קרן על [ג'ון סנואו][4] (לא ההוא, השני) והתמודדותו עם מגיפת הכולרה בלונדון. בדיוק כאשר סיפרה קרן על מה שעשה ד"ר סנואו&#8230; נפל הזום.

מסתבר שסנואו לא רק שבר את ברז הבאר, אלא גם חתך לכנס את הכבל של האינטרנט.

# טומי ונטע

ברוך טומי ווסטפול, מלך מלכי הקרוסאוברים, משחרר תיאוריות המעריצים, בונה העולמות ומנתץ שלשלאות הפאנדומים, ברוך הוא וברוך שמו.

נטע טרופ העבירה הרצאה על כל הקרוסאוברים שלא ידעתם או שלא רציתם לדעת שקיימים. בסופו של דבר ההרצאה התנקזה לאדם אחד: [טומי ווסטפול][5], אותו ילד על הרצף האוטיסטי מסדרת הטלוויזיה האייטיזית St. Elsewhere, אשר בפרק האחרון (ספוילר!) מתגלה כי כל הסדרה היה [פרי דמיונו][6], וכפועל יוצא &#8211; גם הקרוסאוברים שלה עם יצירות אחרות.

אני מציע לכולם לשים לב טוב-טוב לכל מה שאתם עושים ולמי שאתם עושים. אולי טומי לא יאהב את זה, ותמצאו את עצמכם כלואים בכדור שלג לשארית חייכם, כמו סלאש-פאנפיק מביך שנגנז בטרם עת.

נ.ב. אם הטומי הזה כל יכול, אולי מישהו יכול לומר לו להפסיק כבר עם הקורונה, כי נראה לי שהפיילוט הזה פחות צלח.

# ספגטי

נעה זילברמן הרצתה על חורים שחורים, יקומים מקבילים, זמן שמתעקם (אגב עקמומיות והימתחות: נזרק לאוויר המונח הרישמי "ספגטיפיקציה") וכל מה שביניהם. או לידם. או מעליהם. או בתוכם. אין לי מושג, כל הקטע של מה שקורה בתוך אופק האירוע קצת בלבל אותי, אבל אם הבנתי נכון: עדיף שתטוסו לחור שחור עם רפסודה, כי כל הדוגמאות המעולות שנעה הביאה דיברו על רפסודה שמגיעה למפל מים.

קראתי מחדש את כל הפיסקה העליונה ואין שם ולו מילה אחת שאינה הגיונית. בקיצר הרצאה ממש מעניינת, ומומלץ לצפות.

# ממשק

הדס סלוין הרצתה על ממשקי אדם מכונה. כלומר: נכון יש את כל הדברים המגניבים והפסיכים האלה שראיתם בכל מיני סרטי מד"ב, כמו אדם שמפעיל זרוע רובוטית עם אלקטרודה המחוברת לו למוח, או מכשיר המתחבר ישר לראש שלנו ומאפשר לנו להתחבר לחליפת איירון מן?

אז כל הדברים האלה קיימים כבר והם הקריפו לי ת'צורה. דרוש בדחיפות שבב מוחי שיגרום לי להירגע מהמראות האלה, ואחר כך שישכנע אותי להשתמש בהם כי זה כזה מגנייייייייייייב!

# מכשפות

היו הרבה מכשפות בכנס השנה (פטריק מ"בובספוג"!).

בקטגוריית מדעי הויקה כיכבה [הילה בניוביץ' הופמן][7] אשר (פטריק מ"בובספוג"!) דיברה על יסודות הכוח של מכשפות, הקשרים מרתקים ל"באפי", "מכושפות" וכמובן (אומג!) ניתוח מאלף של "לשבור את הקרח 2". תזכורת לעצמי: כל מה שקשור ל(פטריק מ"בובספוג"!) אלזה ואנה הוא מגניב, אבל עזבו את זה: הילה הזכירה מס' פעמים את [פטריק מ"בובספוג"][8]. רק להיזכר בזה גורם לי להיכנס לתחושת אושר עילאית עטופה בנצנצים. לא מאמינים לי? תראו: פטריק מ"בובספוג"! פטריק מ"בובספוג"! פטריק מ"בובספוג"! פטריק מ"בובספוג"!

בקטגוריית הניתוח הספרותי כיכבה נבט טחנאי אשר הציגה ניתוח ספרותי מודרני לדמות המכשפה. הציטוטים המרובים מ[באפי][9] ו[הרשת התרבותית][10] אילצו אותי לעשות לנסיכת הבית קורס מזורז בכל מיני דברים, ועל כך אני מודה לכנס.

דרך אגב, שמתם לב בכמה הרצאות השנה נשמעה המילה "באפי"?

# יותר

פאנל "יותר בדיוני ממדע" היה השנה אינפורמטיבי וענייני, כרגיל. תשמחו לדעת שקרן מקפידה להצביע לפני שהיא קוטעת את בועז קרני הראל ועופר מתוקי!

הסוגיות החשובות שעלו הפעם בפאנל: קודם כל, עדיף לא לגלח חתול בחתול. ואם כבר דיברנו על יצורים פרוותיים, אתם ממש, _אבל ממש_, לא רוצים לדעת למה הטריבלים מתרבים כל כך מהר. וכמובן, חייבים לציין ולהזהיר שהחול בסדרת [For All Man Kind][11] הוא חול Apple &#8211; דהיינו אסתטי להפליא ולא מתממשק לשום דבר מוכר. את זה לא אני אמרתי אלא יואב לנדסמן.

לסיכום: רוצים לנטפק מדע הוליוודי גרוע? אנא מכם &#8211; הקפידו להצביע והשתמשו בזום.

# דריל וקלי

דריל גרגורי וקלי לינק כפרעליהם שוחחו להנאתם על כתיבה, השראה ומה שביניהם. הם היו מקסימים, ומבחינתי אפשר היה לתת להם להקריא ספר טלפונים וזה עדיין היה מגניב.

עצה אחת שלקחתי משם: דריל סיפר כשהוא תקוע, הוא הולך לאגף ספרי העיון בספרייה, ולוקח משם ספרים אקראיים בכל מיני נושאים (הסטוריה, מדעים, וכו') במטרה לפצח את הסיפור, אבל יותר מכך &#8211; להגיע לאיזושהי אקראיות בטקסטים שלו, אקראיות הכרחית לפיתוח העלילה והדמויות.

דריל &#8211; אתה [נהדר][12].

# סופרות

אני אוהב את פאנל "סופרות מדברות", אם כי השנה זועזעתי לדעת ש[מרינה ברלין][13] כותבת מספר גרסאות שונות לכל סיפור שהיא כותבת! שכה אחיה, זה כמעט כאילו היא נוהגת להעמיק בסיפור שלה מתוך כוונה להכיר את הדמויות ולהגיע לתובנות חשובות ומהותיות בנוגע לעלילה ולרבדים שהיא מנסה להביע בטקסט, כמו איזו כותבת רצינית, לעזאזל! מה הולך כאן בשם אלוהים, ולמה אף אחד לא אמר שמה שאני צריך לעשות עם הסיפורים שלי זה לכתוב לעצמי פאנפיק?!

# טקס סיום

זוכי הגפן השנה היו [בירה אייסברג כחולה][14] מאת [רותם ברוכין][15], "להשביע את הדרקון" מאת מאשה צור-גלוזמן, חוט של כסף מאת נעמי נוביק, ושירת הקוקייה מאת פרנסס הרדינג. יאי לזוכות!

אבל, כמדומני, פרס הגפן עמד בצל אירוע חטיפת הטקס ע"י כנס "אייקון: חתולות" האימתני, וכמובן אירוע הלייב פולדרינג המפלצתי והבין גלקטי. תצויין לחיוב יכולתה של עינת סיטרון לעטות 200 וריאציות שונות של הבעת WTF ו"איך לעזאזל מכבים לרותם ומרינה את המקרופון?!"

# כנס

אודה ואתוודה: היו לי ספיקות רבים לגבי כנס וירטואלי. חששתי, כמו המארגנים, מתקלות טכניות מכבידות, וכמובן מעצם השינוי התפיסתי במה שעומד במהות הכנס השנה &#8211; המחסור בקשר הבינאישי. "איזה מין כנס יהיה לנו," תמהתי, "אם אין לי במי להיתקל באשכול, להתחבק ליד דוכן האגודה, או לנשנש משהו באר-קפה?"

להפתעתי ולשמחתי, קיבלנו כנס. ולא סתם כנס, אלא _אימאימא של כנס_. כנס של לא פחות מ-4 ימים. כנס שבו אפשר לצאת בנימוס מאירוע שלא לרוחך בלי להפריע ולחפש אירוע אחר. כנס עם תכנייה עשירה ומגוונת להפליא. כנס עם _הסגל הכי טוב שאפשר למצוא בחצי הכדור המערבי_, שהתמודדו ויכלו לבעיות טכניות פסיכיות ואיפשרו לכולנו ליהנות מהחווייה הגיקית הכי טובה שיכולנו לקבל. כנס שבו נוכל לצפות _בכל האירועים אותם החמצנו_ למשך חצי השנה הקרובה.

אה כן, אירועים שהוחמצו. מכיוון שצפיתי בכנס מהבית, הייתי נתון להסחות דעת למיניהן. פה שיחה מהעבודה, שם מטלה בבית שאינה סובלת דיחוי. אז בהרצאת "מחוייבות אישית בציד ערפדים" של עדי שטיאסני לא צפיתי מהתחלה, כמו גם בפאנל נבלי הקומיקס המרובע או סקירת כריכות "אנוכי הרובוט" של ערגה הלר, ושלא אתחיל לדבר על הרצאת החלקיקים של בועז קרני הראל, או שתי ההרצאות הנפלאות של [אהוד מיימון][16] אותן פיספסתי לחלוטין. כן, אני יודע שהן היו מעולות בלי לראות אותן כי זה אהוד, אז בוז למנטפקים. אבל אני לא דואג &#8211; הכל יהיה זמין לחצי השנה הקרובה, וסופסוף אוכל לחוות את כל הכנס שרק ארצה. אחרי השנה הסיוטית שעוברת עלינו &#8211; אני חושב שזה פיצוי הולם. לכולנו.

והנסיכה, אתם שואלים? ובכן, בעודי כותב טקסט זה, ניגשה אליי העלמה הצעירה וביקשה להתחיל לראות באפי. ידידותיי וידידי, היא אכן הנבחרת.

 [1]: https://2020.iconfestival.org.il/
 [2]: https://2020.virtualcon.org.il/
 [3]: https://www.realitybugs.me/
 [4]: https://en.wikipedia.org/wiki/John_Snow
 [5]: https://en.wikipedia.org/wiki/Tommy_Westphall
 [6]: https://thetommywestphall.wordpress.com/
 [7]: https://vandersister.wordpress.com/
 [8]: https://en.wikipedia.org/wiki/Patrick_Star
 [9]: /2017/03/13/%d7%94%d7%a8%d7%95%d7%9e%d7%9f-%d7%a9%d7%9c%d7%99-%d7%a2%d7%9d-%d7%91%d7%90%d7%a4%d7%99/
 [10]: /2020/02/02/%d7%94%d7%95%d7%90-%d7%95%d7%94%d7%99%d7%90-55/
 [11]: https://en.wikipedia.org/wiki/For_All_Mankind_(TV_series)
 [12]: /2016/11/23/%d7%94%d7%a8%d7%95%d7%9e%d7%9f-%d7%a9%d7%9c%d7%99-%d7%a2%d7%9d-%d7%90%d7%95%d7%93%d7%92%d7%95%d7%91-%d7%95%d7%93%d7%a8%d7%99%d7%9c/
 [13]: https://marinaberlin.org/
 [14]: https://www.sf-f.org.il/archives/3052
 [15]: https://rotemwrites.com/
 [16]: https://my2centssf.blogspot.com/

