---
title: איפה ארגוני האנסים?
author: נמרוד איזנברג
type: post
date: 2020-08-20T09:04:59+00:00
guid: https://aizenimr.com/?p=3381
url: /2020/08/20/איפה-ארגוני-האנסים/
featureImage: /images/2020/08/rape.jpg
category:
  - הומור
tag:
  - אונס
  - זעם
  - סאטירה

---
"איפה ארגוני הנשים?" שואלים כולם, אבל נדמה שישנה התעלמות מארגוני האנסים וזה מעורר בי צער.

אז הלכתי אליהם. נוכחתי לדעת שהם עושים עבודה באמת יוצאת מן הכלל.

מדובר בפרויקט ענק של ערבות הדדית בקנה מידה לאומי. "יש בחורים שלא מצליחים להשתלב באופן מלא כפי שהיינו רוצים," אמר לי דובר אחד הארגונים, "אבל אנחנו שם בשבילם, ובלי שום שיפוטיות."

הארגונים מפעילים קשת רחבה של השתלמויות, כנסים, סדנאות וימי עיון. עבודה יוצאת מן הכלל. קחו לדוגמא את סדנת ההכחשות, בה מעולם לא נכחתי. כלומר, כן נכחתי, אבל לא באותו זמן בה התקיימה הסדנא. סליחה, אני בעצם כן נכחתי בזמן הסדנא, אבל זה רק בגלל שהוזמנתי, והאמינו לי שהייתה הסכמה שהועברה בטלפתיה. בכל מקרה, הסדנא מעולם לא התקיימה, המדריך מעולם לא נתן לי שום אסמכתא כתובה (או שבעל פה) לגבי גילו, והאמינו לי שהם עשו עבודה יוצאת מן בכלל בכל מה שמעולם לא היה קשור לשום סדנא, שיכול להיות שאולי התרחשה. או שלא.

התרשמתי לטובה גם מסדנת חבישת הכיפות וקורס ההמשך להבעת חרטה מזויפת. בכלל, ישנו דגש חזק במיוחד על מיומנויות תקשורת. ראיתי את זה במיוחד בקורס הולכת שולל והשתלמות בעימות. אני מודה שלא התרשמתי מספיק מהאוריינות הטכנולוגית שהופגנה בהכשרת שיימינג בווטסאפ, אך אין לי ספק שככל שיצאו דגמים חדשים לשוק עם תמיכה ברזולוציה איכותית יותר, נזכה לשיפור משמעותי. בסך הכל מדובר בעבודה יוצאת מן הכלל.

אלו השואפים לקריירה בתחום המשפטנות יוכלו למצוא מבוקשם בסדנת דברור עבריינים, סילוף הסכמה, וכמובן בקורס האשמת הקורבן המבוקש עד מאוד. מפאת הביקוש הרב, התנהל תהליך הרישום על בסיס "כל הקודם זוכה", דבר שמעט הכביד על התור בכניסה. היו שם לפחות 30 איש. מי שלא הצליח להירשם בזמן קיבל פיצוי, ויכל לבחור בין שובר למועד הקורס הבא, קופון מנוי ל"הארץ" או הנחה ברכישת כרטיס למופע של אייל גולן.

ישנן המלצות חמות למועדון הקריאה הדו שבועי, במהלכו יושבים החברים במעגל וקוראים "איפה ארגוני הנשים? איפה ארגוני הנשים?!" הביישנים מבכרים לעשות זאת בטוויטר. לפעמים מגוונים בקריאות "הרסו את הרומנטיקה" ו"איפה הצניעות".

הביקוש לסדנאות הנוער נמצא בעלייה מתמדת. לאחרונה נוספו הכשרות בהשקייה, מהילה ועמידה בתור.

הקשת הארגונית נמצאת בקשר עם המועצה להשכלה גבוהה לצורך פיתוח מסלולים אקדמים בתחום חקר ופיתוח תרבות האונס, תואר ראשון בפטריארכיה, תעודת הטרדה וכמובן מסלול התמחות בהתיישנות ע"ש יצחק לאור. דווח לי שבאקדמיה גילו הבנה רבה לנושא.

אך אם יש אירוע לו מצפים בכליון עיניים, הוא כמובן פסטיבל מספרי הסיפורים. קחו לדוגמא את ע', אשר מתכוון להעביר סלוט על איך בנות היו מתלבשות לפני 20 שנה לעומת איך הן מתלבשות היום, השרלילות. הוא מעביר את אותו סלוט כבר 35 שנה. עבודה יוצאת מן הכלל.

ניתן לראות ולברך את הארגונים על ההשקעה הרבה בקידום התחום בארץ. הם עושים מלאכת קודש. עשייה נפלאה. ממש עבודה יוצאת מן הכלל. לא סתם יוצאת מן הכלל, אלא לא קשורה כלל וכלל אל אותו הכלל.

אני מדבר על הכלל שמבדיל בני אדם לכאלה שהם לא. כלל באמת יוצא מן הכלל.