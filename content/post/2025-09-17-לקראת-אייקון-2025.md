---
title: לקראת אייקון 2025
date: 2025-09-17T12:57:27+03:00
description: מה אני הולך לעשות בפסטיבל אייקון 2025
author: נמרוד איזנברג
type: post
url: /2025/09/17/לקראת-אייקון-2025/
guid: https://aizenimr.com/2025/09/17/%D7%9C%D7%A7%D7%A8%D7%90%D7%AA-%D7%90%D7%99%D7%99%D7%A7%D7%95%D7%9F-2025/
year: 2025
month: 2025/09
featureImage: /images/2025/09/icon2025.webp
featureImageAlt: פסטיבל אייקון 2025
categories:
  - כנסים
tags:
  - כתיבה
  - הרצאות
  - אייקון
  - גפן
draft: false
toc: false
comment: true
---
ושוב אנו מתקרבים בצעדי ענק ל[כנס אייקון](https://2025.iconfestival.org.il/), המקום בו מטילים חרם על המציאות אבל תמיד יהיו בו פראיירים שירצו לכתוב עליה.

אז קודם כל, צריך להתייחס לאירוע הענק שבחדר, והוא כמובן "מעוות", הגירסה העברית למיוזיקל [Twisted](https://starkid.fandom.com/wiki/Twisted:_The_Untold_Story_of_a_Royal_Vizier). מדובר ביצירה מושקעת ומצחיקה להפליא המספרת את גירסת דיסני ל[אלאדין](https://en.wikipedia.org/wiki/Aladdin_%281992_Disney_film%29) מנקודת המבט של ג'אפר.

צוות שלם של מתנדבים ומשוגעים לדבר התקבץ במטרה לתרגם, לעבד ולהרים הפקה מטורפת של ההצגה הכל כך כיפית הזו בכנס. אתם מוזמנים להזמין כרטיסים לאחד [משני](https://tickets.sf-f.org.il/icon2025/event/%d7%9e%d7%a2%d7%95%d7%95%d7%aa-%d7%94%d7%a1%d7%99%d7%a4%d7%95%d7%a8-%d7%94%d7%92%d7%a0%d7%95%d7%96-%d7%a9%d7%9c-%d7%95%d7%96%d7%99%d7%a8-%d7%9e%d7%9c%d7%9b%d7%95%d7%aa%d7%99-1/) [המועדים](https://tickets.sf-f.org.il/icon2025/event/%d7%9e%d7%a2%d7%95%d7%95%d7%aa-%d7%94%d7%a1%d7%99%d7%a4%d7%95%d7%a8-%d7%94%d7%92%d7%a0%d7%95%d7%96-%d7%a9%d7%9c-%d7%95%d7%96%d7%99%d7%a8-%d7%9e%d7%9c%d7%9b%d7%95%d7%aa%d7%99-2/) בהם תעלה ההצגה. למיטב ידיעתי, לפחות לאירוע הראשון אזלו הכרטסיים תוך 24 שעות (!) אז, ובכן... נא להזדרז.

נושא הכנס השנה הוא "משאלות", ובהתאם לכך המשאלה שלי הייתה לדבר על יצירות שהייתי מאוד רוצה שגם הילדים שלי יוכלו להתחבר אליהן. אתם לא רוצים לדעת אלו ויכוחים אינסופיים מתקיימים אצלנו על מי מעריץ את הפאנדומים השווים יותר, לצד הטיעון הניצחי "אבא, אני פשוט לא מאמינה שהיית צופה בדברים האלה כשהיית בגילי!"

התוצאה של המשאלה הזו היא הרצאת [מותק, הילדים התקלקלו](https://tickets.sf-f.org.il/icon2025/event/%d7%9e%d7%95%d7%aa%d7%a7-%d7%94%d7%99%d7%9c%d7%93%d7%99%d7%9d-%d7%94%d7%aa%d7%a7%d7%9c%d7%a7%d7%9c%d7%95/), אותה אעביר עם... *(צליל תופים מתבקש)* בתי, מירי! גיקית, תלמידת תיאטרון, כותבת, וזוכת פעמיים בפרס עינת צעיר!

זו אינה הרצאה רגילה. כלומר, בוודאי שתהיה הרצאה ומצגת וכו', אבל מכיוון שמדובר בשני אנשים עם דעות, ההרצאה תהיה עימות חווייתי בין שנינו כאשר כל אחד מאיתנו יציג את נקודת המבט שלו, כשהנושא המרכזי הוא הפערים התרבותיים במשפחות גיקיות למהדרין.

אני חושב שיש לא מעט הורים ומתבגרים שימצאו עניין בהרצאה הזו, במיוחד היום כשמגיעים לכנסים כל כך הרבה משפחות עם דור שני של מעריצים, כותבים, מתנדבים וסגל. זה נהדר בעיניי, ואני חושב (יותר נכון *מקווה*) שאראה הרבה הנהוני הסכמה בקהל מצד שני המחנות (הורים וילדים).

אין הגבלת גיל על ההרצאה, אבל אני בכל זאת מעריך שילדים מגיל 14 ומעלה יהנו ממנה במיוחד, מכיוון שיש התייחסות לפאנדומים הרלוונטיים לגילאים אלה.

דרך אגב, שאלתי את המתבגרת מה היא רוצה למסור לכם אך עד כה נעניתי בגלגול עיניים. אעדכן.

עוד אירוע שאשתתף בו הוא [סיפורי פרס גפן: סודות מאחורי הקלעים](https://tickets.sf-f.org.il/icon2025/event/%d7%a1%d7%99%d7%a4%d7%95%d7%a8%d7%99-%d7%a4%d7%a8%d7%a1-%d7%92%d7%a4%d7%9f-%d7%a1%d7%95%d7%93%d7%95%d7%aa-%d7%9e%d7%90%d7%97%d7%95%d7%a8%d7%99-%d7%94%d7%a7%d7%9c%d7%a2%d7%99%d7%9d/) בהשתתפות המועמדותים ל[פרס גפן על הסיפור הקצר](https://geffen.sf-f.org.il/geffen_2022/%d7%9e%d7%95%d7%a2%d7%9e%d7%93%d7%99-%d7%a4%d7%a8%d7%a1-%d7%92%d7%a4%d7%9f-2025-%d7%91%d7%a7%d7%98%d7%92%d7%95%d7%a8%d7%99%d7%99%d7%aa-%d7%a1%d7%99%d7%a4%d7%95%d7%a8-%d7%94%d7%9e%d7%a7%d7%95%d7%a8/): יובל אטיאס: מחברת (["הטורפים"](https://www.sf-f.org.il/archives/5007)), קרן לנדסמן (["תחנת מירנדה אינה עונה"](https://www.sf-f.org.il/archives/5003)) וליאורי מאלי (["אין כניסה לזרים"](https://archiveofourown.org/collections/SummerStories2024/works/57893623)) ואפילו אני (["זה לא קרה בכלל אף פעם"](2025-04-24-זה-לא-קרה-בכלל-אף-פעם.md)). לצערנו נבט טחנאי (["לא עוד סיפור פנטזיה"](https://www.sf-f.org.il/archives/5009)) לא תהיה זמינה לכנס השנה, אבל נדאג לסגור איתה חשבון אחר כך.

בפאנל נדבר על תהליך הכתיבה שלנו וגם על איך הכתיבה מעודדת עלינו בתקופות מאתגרות, למרות שלא ברור לי איך זה מתקשר בכלל לתקופה הנוכחית שכולה מרשמלו עטוף בצמר גפן מתוק עם חדי קרן ונצנצים.

וכמובן שכל זה מזכיר לי להזכיר לכם: פרס גפן! יאי! אני מועמד! בואו להצביע בהמוניכם! אם לא בעדי אז נגדי!

אז קדימה, אנא הגיעו. אני אהיה הבחור הגבוה וגמלוני בחולצה שחורה עם הדפס גיקי מגניב כלשהו המנסה להסביר לבת שלו בפעם האלף שהוא לא הולך לצפות ב[האזבין הוטל](https://hazbinhotel.fandom.com/), אך נענה (שוב) בגילגול עיניים.