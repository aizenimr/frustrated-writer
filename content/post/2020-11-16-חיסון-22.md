---
title: חיסון 22
author: נמרוד איזנברג
type: post
date: 2020-11-16T15:10:56+00:00
guid: https://aizenimr.com/?p=3528
year: 2020
month: 2020/11
url: /2020/11/16/חיסון-22/
featureImage: /images/2020/11/catch-22-5e674d016172f.png
category:
  - הומור
tags:
  - סאטירה
  - קורונה

---
"אני לא מבין," אמר יוסאריאן.

"מה אתה לא מבין?"

"אני לא מבין למה אנחנו אומרים שקנינו חיסון ל-4 מליון איש, אבל בפועל יש רק ל-200 אלף איש."

"אנו עושים זאת כדי לחסן את כולם."

"אבל איך אתה יכול לחסן את כולם אם אתה צריך בפועל לחסן 8 מליון איש?"

"אני בתיאוריה מחסן 8 מליון איש בשלושה ורבע סנט החיסון, אבל מתקזז על כך כשאני מחסן רק 200 אלף בחמישה סנט החיסון, ומוכר את היתרה במלטה לאנשים שמתחסנים בשבע סנט. זה לא מגיע אליי, כל המדינה מרוויחה."

"ומה אתה עושה ברווח?"

"הרווח מושקע מחדש ביצרנית החיסון ומהריבית אפשר לקנות את יתרת החיסון שלא קניתי מקודם. סה"כ 5 מליון מנות חיסון בארבע סנט החיסון."

"8 מליון מנות, לא 5 מליון."

"בדיוק, וההפרש ביניהן הוא 3 מליון, וזה בדיוק מה שאני מחכיר לסיציליה ב-11 סנט החיסון ואת ההפרש משקיע מחדש במה שלא השקעתי בו בסבב הראשון."

"רגע, אבל למה שהם פשוט לא יקנו ישירות מהיצרן?"

"נגמר. מכרו למלטה."

"אז למה שלא יקנו ממלטה?"

"מכרו לי."

"למה לעזאזל קנית ממלטה במקום פשוט לקנות ישירות מהיצרן את כל 8 מליון המנות?!"

"כי הייתי מחוייב לעיסקה סיבובית עם סיציליה שבגינה שילמתי 3 וחצי סנט לחיסון ומכרתי מחדש לעצמי בחמישה סנט על מנת שהסיציליאנים יוכלו לקנות ממני מחדש בשבע סנט. אני באמת לא מבין מה כל כך מסובך."

"איך אתה בכלל הולך לשנע לכאן כל כך הרבה מנות?"

"אני בכלל לא הולך לשנע."

"סליחה?"

"נראה לך שאני הולך להתעסק עם הוצאות על סחורה עדינה במקררים במינוס 80 מעלות צלסיוס? כבר עדיף למנות חשב כללי."

"אתה הולך למנות חשב כללי?"

"אני מבכר שלא."

"רגע, אז מה תעשה עם החיסונים אם אתה לא מתכוון להביא אותם?"

"אני מתכוון להחכיר באופן זמני את השטח המוניציפאלי של מפעל הייצור לחברת קש סיציליאנית. חברת הקש תמכור את גרעין השליטה לתאגיד במלטה, אשר יועבר בירושה לקונסורציום בסנט פטרסבורג בנסיבות חשודות. עוזר סגן תת מנהל המחלקה האדמיניסטרטיבית בקונסורציום יחתום על הסכם ידועים בציבור עם הבת של מזכיר תת המחלקה לתיאום ותפעול של החטיבה הלוגיסטית של החברה האם. כך הוא יהיה שותף באופציות עתידיות של פרויקט משותף עם קואופרטיב סיני המחוייב בקשרי מסחר רשמיים בלבד עם בחריין, וכפועל יוצא גם עם..."

"איתנו! יש! וכך נקבל חיסון!"

"...לשכת המסחר בניו יורק, וכך יהיו חברי הסינדיקט זכאים לדיווידנדים על יבוא פיקטיבי כתוצר משלים ליצוא סרק, והכל במחיר של שבעה סנט הביצה."

"ו... לא שכחת משהו מהבחריינים?"

"שיט, נכון. סיגרים."