---
title: נובמברונים 2025
date: 2025-11-01T23:26:56+02:00
description: סיפורונים שנכתבו במסגרת פרויקט "סיפורונובמבר 2025"
author: נמרוד איזנברג
type: post
guid: https://aizenimr.com/2025/11/01/%D7%A0%D7%95%D7%91%D7%9E%D7%91%D7%A8%D7%95%D7%A0%D7%99%D7%9D-2025/
year: 2025
month: 2025/11
featureImage: /images/2025/11/sipuronovember-2025.webp
featureImageAlt: פרויקט "סיפורונובמבר 2025"
categories:
  - סיפורים
tags:
  - כתיבה
  - סיפורונובמבר
draft: true
toc: true
comments: true
---
## הקדמה
עוד [נובמבר](2020-11-30-נובמברונים-2020.md), [עוד](2022-11-30-נובמברונים-2022.md) [פרויקט](2023-11-30-נובמברונים-2023.md) [סיפורונובמבר](2024-11-30-נובמברונים-2024.md).

הפרויקט השנה נכתב, בגדול, על מנת להפיג את השיעמום הגדול של נובמבר 2025, תקופה בה [לא](https://www.mako.co.il/pzm-soldiers/Article-6a63e50f5177a91026.htm) [קרה](https://www.haaretz.co.il/news/world/america/2025-11-15/ty-article/.premium/0000019a-85f3-d1cc-a9df-eff7ef030000) [שום](https://www.maariv.co.il/news/israel/article-1249727) [דבר](https://www.themarker.com/allnews/2025-11-13/ty-article/.premium/0000019a-793c-d259-af9a-ffff177c0000) וכולנו פשוט חיפשנו דרכים להעביר את הזמן בכדי לפנות מקום לעוד זמן.

כאמור, תקופה רגועה עליה נשמח לספר בעתיד לנכדים שלנו. יאי.

בכל מקרה, הנה התוצרת שלי לחודש הזה. מקווה שתהנו.

אוקיי, עכשיו איפה שמתי את הציפרלקס?
## סוף
\- "זה הולך לקרוס אל תוך עצמו!"

\- "מהר, צריך לשחרר את שסתום הבקרה ו..."

\- "מאוחר מדי, תפעילו נוהל פינוי!"

\- "כולם להירגע, ומייד. תאפסו את השעון המרכזי, ותתחילו מחדש מרגע אפס. שאר המנגנון יסתנכרן. וזו הפעם האחרונה בהחלט," המשיך יהווה, "שעברנו לשעון חורף."
## הד
\- "לא... לא... לא..."

\- "מי צועק שם?"

\- "שיט... שיט... שיט..."

\- "הכל בסדר שם?"

\- "זה הולך להתפוצץ... פוצץ... פוצץ..."

\- "אבל... רגע, זה הולך להתפוצץ! שיט, לאאאאאאא!!!!!"

פרויקט המנהרת הקוואנטית נסגר לאלתר בעיקבות כישלון חמור בהפנמת סימני אזהרה.
## מעטפה
"כתב אישום?" גיחך הפוליטיקאי ופתח את המעטפה. "נראה לך שזה יזיז לי?" 

"להערכתי כן," אמר נציג הפרקליטות, "עברנו לשיטה חדשה לגמרי."

צרחה נשמעה מהמעטפה, והפוליטיקאי נבלע לתוכה.

הפרקליט שם את המעטפה בצד, והוציא חדשה מהמגירה. "הבא בתור!"
## ערפל
\- "אני קורא לזה 'ערפל חכם': מליארדים של נאנובוטים שיבצעו כל משימה שיקבלו."

\- "וכיצד הם מקבלים החלטות?"

\- "חיברנו אותם למודל שפה ש..."

\- "רגע מה"

מלחה"ע 3 פרצה לאחר ש"ערפל חכם 4000" נכשלה באיתור טרוריסטים, המציאה כאלה, השמידה אותם והתנצלה.
## גג
\- דווח.

\- ברחו כולה 5 סייבורגים סוררים, גג 7.

(כעבור שעה)

\- דווח!

\- הם המירו 100 בני אדם, גג 120.

(כעבור שעתיים)

\- דווח!!!

\- צבא הסייבורגים השתלט על 10 קומות, גג 20.

(כעבור 3 שעות)

\- איפה אתה, לעזאזל?!

\- על הגג, מחכה למסוק. נראה לך אני נשאר פה?
## קרינה
הבודקת סובבה את חוגה, ואנקה נשמעה בחדר.

"אההאאאההה..."

"מעניין," מלמלה, והגבירה מעט את העוצמה. היא המשיכה לנטר את התגובה עד שהגיעה למקסימום.

השימוש במתים-חיים כמושאי בדיקה, חולל מהפיכה חסרת תקדים בכיול מוני גייגרים.
## גאווה
\- "והמילה הבאה היא: גאווה."

\- "יש!!!"

משחק הבינגו היה למסורת אהובה במיוחד בכנס החוטאים השנתי.
## צל
"עד היום," הכריז יו"ר הועד, "הסכמנו לכל דבר שכפו עלינו בלי הסכם קיבוצי, תנאים או פנסיה. גבירותיי ורבותיי, זה נגמר עכשיו!"

ההסכם הקיבוצי ההיסטורי עם ועד העובדים של הצללים והבבואות, נחשב לטאבו הגדול ביותר במשק הישראלי.
## מפתח
"ישנם עשרה מדורים בדרך החוצה, כל אחד עם מנגנון מכאני אחר. ניתן ליצור מפתח לכל דלת, וחומר הגלם היחיד המתאים שיש לנו זו עצם אנושית. אני מבקשת מכל אחד מכם להביט באצבע המורה שלו ולשאול את עצמו: *'האם היא מביאה לי אושר?'*".

מארי קונדו אינה אחראית עוד על תכניות בריחה מהכלא.
## הבטחה
\- בוא נעבור על הרשימה שוב.

\- אוקיי.

\- יונה?

\- יש.

\- עלה של זית?

\- יש.

\- שלום בבית?

\- יש.

\- אביב?

\- יש.

\- פריחות?

\- יש.

\- קיום הבטחות?

\- יש.

\- מצוין. שלח הכל לגריסה.
## מסע
"זהו צעד קטן לאדם, צעד ענק לאנוש... סססססאמק, דרכתי על חרא!"

ההוכחה לקיומם של חיים מחוץ לכדור הארץ מוסתרת עד היום בכספת של נאס"א.
## תמונה
"אני כל כך אוהבת את דוד חיליק," אמרה חגית.

"כולנו," חייכה אימא והפכה עוד דף באלבום שמצאו בעליית הגג.

היו שם תמונות של חיליק בחתונה של אימא, ביומולדת של דודה סימה, בחתונת הכסף של סבא וסבתא.

הן הפסיקו לדפדף כשגילו תמונות של חיליק מחייך בברית המילה של סבא-רבא-רבא יצחק.
## כפפה
הנסיין פרפר והתמוטט בחדר המבודד. הכפפה עדיין לפתה את צווארו בחוזקה. "זה באמת מרשים," מלמל ראש המוסד. "תגידי," הוא פנה למנהלת חטיבת הפיתוח, "זה יודע לעשות גם אצבע משולשת?"
## מדרגות
\- מה הבעיה, אדוני?

\- הבעיה היא שאמרת שהמדרגות האלה מובילות לגן עדן, אבל הן כל פעם מובילות אותי בחזרה אליך!

\- תזכיר לי מי אתה?

\- אני זה שהמציא את קונספט הממלכתיות, המרכז, החתירה העיקשת אל אידיאת קונצנזוס ערטילאי בכל מחיר, ה... רגע... לא הגעתי לגן עדן, נכון?

\- זין הגעת לגן עדן.
## לחש
"לא משנה איך אני אומרת את הלחש הזה, הזומבים בחוץ רק מתרבים!"

"תראי לי את הלחש. רגע. אוי ואבוי."

"שיט, את צודקת, גם אני רואה את זה עכשיו."

שגיאות הזחה הן הסיבה המרכזית מדוע עולם הכישוף הפסיק להשתמש בפייתון.
## געגוע
אף אחד לא הבחין בברבור שנהג לחזור לאגם בלילות, כדי להביט בהשתקפותו ולקונן על השיעבוד לאידיאל יופי בלתי אפשרי.

*נ.ב.: אני אוהב כשלא מנקדים, ואז אפשר להתחכם עם גַּעֲגוּעַ וגִּעֲגוּעַ.*
## מימד
"יש כאן מלחמות?" שאלה הנוסעת הבין מימדית.

"לא היו כאן כבר המון זמן."

"מגיפות?"

"מה זה?"

"לא חשוב," מלמלה, "משבר כלכלי?"

"ממש לא."

היא חשבה לרגע. "איך זה מתאפשר?"

"יש פה ילדה אחת שצריכה לסבול כל הזמן כדי שלנו יהיה טוב ו..."

"ביי, הלכתי."

"שלא תעזי להפנות לנו עורף!"
## פרס
"אני מצטער, שמעון," אמר היועץ הפוליטי, "אבל שוב הפסדת."

"לעזאזייל. יש לפחות פרס ניחומים מהמפלגה?"

"בהחלט!" אמר היועץ, "זה הגיע הרגע עם שליח."

הוא הסיר את הכיסוי ולעיניהם התגלה כלוב עם עוף דורס מרשים למראה. 

שמעון התרצה וחייך. "בפעם הבאה," לחש. "בפעם הבאה."
## סוד
"הכספת הזו היא המוצג המעניין ביותר במוזיאון להנצחת מדינת ישראל," המשיכה המדריכה.

"מה יש בה?" שאל אחד המבקרים.

"כל תכניות החירום הסודיות לטיפול בכל משבר כלכלי, בטחוני או בריאותי."

"מדהים! מתי השתמשו בה?"

"אם היו משתמשים בה," נאנחה המדריכה, "לא היה צורך במוזיאון הזה."
## מראה
\- מראה, מראה שעל הקיר, מי הכי יפה בעיר?

\- שאלה מעניינת! המושג "יופי" מורכב מאספקטים מגוונים כגון תכנים אסתטיים, גורמים תרבותיים וחברתיים ותפיסת עצמי אישית. באיזה הקשר תרצי לחקור נושא זה? 
  
גילדת המכשפות הרעות ספגה מכה קשה עקב הטמעת מודלי שפה באגדות עם.
## תור
\- סליחה, כאן קונים ציפורי מחמד?

\- כן, תעמוד אחריי. זה מתקדם די מהר.

\- תודה. את יודעת איזה סוגים יש להם?

\- נראה לי שנשארו להם רק ממשפחת היוניים וכאלה.

\- אוקיי. - אז... מה אתה עושה בחיים?

\- אני אל הרעם.
## גבול
## חלום
## קמע
## שפל
## מכתב
## חושך
## שותפות
## מזוודה
## תקווה