---
title: נובמברונים 2023
author: נמרוד איזנברג
type: post
date: 2023-12-01
url: /2023/12/01/נובמברונים-2023/
featureImage: /images/2023/11/sipuron-2023.png
category:
  - סיפורים
tags:
  - כתיבה
  - נאנורימו
  - סיפורונובמבר
  - אסקפיזם
draft: true
toc: true
---
## לפני הכל
עוד שנה חלפה, עוד חודש סיפורונובמבר הגיע.

הספקתי להשתתף באופן פעיל ב[שניים](/2020/11/30/נובמברונים-2020/) [כאלה](/2022/11/30/נובמברונים-2022/).

לא הייתי בטוח אם אשתתף גם השנה, אבל בסוף זרמתי כי הייתי צריך הסחת דעת מאיזה [משהו](/2023/10/18/אחריות/) [שקורה](/2023/10/25/עשו-זאת-בעצמכם/) [עכשיו](/2023/11/01/רסיסי-ברזל/). איזה משהו? אה, סתם משהו שקשור לאקטואליה, לא רציני.
## זמן
מערכת הענישה שודרגה לבלי הכר אחרי המלחמה.

האשמים נשלחו לרצות את מאסרם בבועת הזמן הקוואנטית, בה השעה תמיד היתה 6:35 בבוקר השביעי לאוקטובר.

*הסחת דעת בתחת שלי.*
## סוס
הַמְפְּטִי-דַּמְפְּטִי שׁוּבָּט מִבֵּיצָה,

הַמְפְּטִי בִּיקֵּשׁ מִיָּד עוֹד צֶאֱצָא.

כָּל סוּסֵי הַמֶּלֶךְ וְכָל חַיָּלָיו

נִסּוּ לְשַׁבֵּט אוֹתוֹ שׁוּב, אַךְ לַשָּׁוְא.
## עציץ
"תאכיל אותי, סימור, אבל... עם אוכל רגיל. מים, ודשן אורגני ו..."

"לא," עיניו של סימור נצצו, "אתה תאכל את *זה*, ותהיה גדול וחזק, ועם שיניים חדות. ואז אפגיש אותך עם אודרי."

"אבל למה...?" מלמל הצמח.

"היא רוצה לעשות שיחת יחסינו לאן, ואני עוד לא בשל למערכת יחסים מונוגמית."
## רגשות
"אוקיי, ומה זה עושה?"

"בורר מצבים. יש 8 בסיסיים, ואפשר להגדיר 200 נוספים."

"וזה?"

"זה הכפתור של הווליום. רק בזהירות, הוא רגיש."

"יש בלוטות'?"

"בוודאי, זה המתג הכחול."

"יו אס בי?"

"החריץ נמצא למטה, קצת קשה להבחין בו בהתחלה."

"וכאן?"

"און ואוף."

"תודה! זה מה שחיפשתי."
## מים
"...ולאור משבר האקלים המהווה סכנה קיומית למין האנושי," נאמה מנהלת הפרויקט, "אנו מפתחים מנגנון גלובלי שיבלום את ההרס ויאזן את משק המים העולמי העומד בפני כלייה."

"רגע," נשאלה שאלה מהקהל, "אז אתם בעצם..."

"כן," עיני מנהלת הפרויקט היו מותשות, "אולי נצליח לעצור את המבול."
## שמיכה
הוא בדק את החדר היטב: מאחורי הארון, מאחורי הדלת, מאחורי השידה, מתחת לשולחן הכתיבה ומתחת למיטה.

הוא חיפש וחיפש, עד שלבסוף נשם לרווחה, נכנס למיטה ונרדם.

ואז השמיכה נעצה בו את שיניה.
## שוקולד
"אימא..."

"כן, מתוקה?"

"אני רוצה שוקולד."

"כשנחזור הביתה, מתוקה. תקבלי כל מה שתרצי כשנחזור הביתה."

עוד הפגזה נשמעה מעל הקרקע, והאור במנהרה התעמעם.
## עלייה
"הצפיפות עדיין נמוכה מדי. גם הטמפרטורה."

"אתה בטוח...? זה הכי גבוה שהיה עד עכשיו."

"אין מה לדאוג, תעלו את זה עוד."

"אבל..."

"עזוב, זה עליי. תגבירו. יופי. עוד. עוד קצת."

"רגע, זה מתחיל לאבד יציבות... שיט!"

לאור מסקנות הועדה לחקירת ארועי המפץ הגדול, הוחלף אלוהים לאלתר.
## פרח
הליוטרופיזם: נטייתו הביולוגית של צמח לפנות לכיוון אור השמש לצורך ספיגת אור אפקטיבית ויעילה. מקובל להניח כי זה היה נשקה העיקרי של החמנייה בתקופה שקדמה לאסון הגדול.

(מתוך "לקסיקון המונחים השלם לטרום החשיכה הגלובאלית", שנת 2078, עמ' 91)
## שפה
"בוס, יש באג בממשק התקשורת החדש. הקצוות לא מבינים אחד את השני."

"זין. יודע מה? תעשה מה שעשינו במבול. תקרא לזה 'פיצ'ר' ותמצא איזו סיבה דבילית."

"אוף. חבל, דווקא אהבתי את המגדל הזה שלהם."
## פרווה
"אני לא מבין את זה," מלמל משה, "בשר של חיה מותר עם שמנת?"

"לא, כי שמנת זה חלב."

"ומה עם הפרווה של החיה?"

"גם לא."

"אבל פרווה זה לא בדיוק בשר."

"למה אתה מתחכם?"

"אני חושב שעלינו פה על מקרה שלישי."

"תקרא לזה איך שבא לך ותעוף מפה כבר. חבל שלא בחרתי באסקימוסים."
## פתיח
"הממצא העיקרי שלנו, בניגוד להנחה המסורתית, היא כי השיר המדובר הינו אקספוזיציה המאפשרת למאזין לחוות את היצירה כך שיוכל להרגיש חלק בלתי נפרד ממנה. העובדה כי מעולם לא נמצא שיר סיום משלים היא טרגדיה תרבותית."

להיסטוריונים של פוסט האפוקליפסה הייתה פרשנות מעניינת ל"התקווה".
## מזגן
"פרופסור, גיליתי משהו מעניין במתקן הקירור שתכננתי לבעיית צינור הדם לאילת."

"לא הבנת," גיחך המרצה, "זהו תרחיש היפותטי לבחינת מוסר והומאניות."

"אבל המתקן שלי מגיע לנצילות אופטימלית אם הוא מתודלק בפלזמה."

חברת "קירור המטולוגי בע"מ" נסגרה לאחר הפסד בתביעה של אגודת האנמים.
## תיאבון
"מה יש היום?"

"כבד."

"אוף. ומחר?"

"כבד."

"ומחרתיים?"

"כבד. וגם בעוד שבוע ובעוד חודש. אתה יודע כבר את כל זה, למה אתה עדיין שואל?"

"אתה חושב שרק בשבילך זה עונש?"

"באמת...?"

אחרי 30 שנה על הצוק, מצא פרומתיאוס נפש תאומה.
## שיר
מעשה בפיזיקאי משורר

שחקר לו מימד אחר

הוא פרסם תיאורמה

שחרז כפואמה

ופתאום לפורטל הסתחרר
## מנורת לילה
למכירה: מנורה משומשת, שמורה כחדשה, בצבע לבן.

קומפקטית. עיצוב מינימליסטי.

נורת 10 וואט. חסכונית + אישור חשמלאי מוסמך.

משמיעה רעש קל של קרינת רקע קוסמית.

לא כולל אישור הסרת דיבוק. ייתכנו נדודי שינה ו/או מזל רע.

מחשיכה את החדר באופן מוחלט גם באמצע היום.
## כיתה
"בוקר טוב, ילדים, ועכשיו כולם ביחד: ש-ל-ו-ם כיתה אלף! היום נתחיל את האלפבית, מחר נלמד קצת על חיבור ו... כן?"

"מחר לא אוכל להגיע, אני בלשכת גיוס."

ההחלטה לאתחל את מסלול לימודי החובה בעקבות נזקי הקורונה והמלחמה היתה בלתי נמנעת, אך שנויה במחלוקת.
## זהב
"איך מתקדם מנגנון המיחזור הנסיוני?"

"ובכן... גילינו תופעה מענינת."

"כלומר?"

שוק ההון קרס בעקבות התגלית כי כל פולימר הוא וריאציה של זהב.
## המתנה
"היי, הכל בסדר?"

"כן. חגגו לי מקודם יומולדת 50. הייתה עוגה, מתנות..."

"מזל טוב! אז... למה אתה יושב פה לבד עכשיו?"

"אני מחכה."

"למה?"

"ליומולדת 49."

משבר אמצע החיים של בנג'מין באטן היה מורכב מזה של השאר.

*כשאין ניקוד אני נוהג לתחמן.*
## ראשוני
"מה שאלתך?"

"מה המס' הראשוני הגדול הבא שעדיין לא גילינו?"

"17."

"סליחה?"

"הראשוני הגדול ביותר הוא 17 ואחריו אין עוד."

"אבל..."

"אמרתי 17."

"נראה לי שנפלה טעות ב..."

"ישנה בהחלט טעות על הפלנטה הזו."

מלחה"ע 3 פרצה בעקבות שנאתו של "מחשבה עמוקה 5000" לתורת המספרים.
## בוהק
"התקדמי לעבר האור," הרעים הקול.

"רגע," אמרה התושבת החדשה, "לא ראיתי הסכם שירות."

"אה... מה?"

"איזה מסלולים יש? מהו זמן התגובה של המוקד? מהו דוא"ל מחלקת ניתוקים? אם נראה לך שאני הולכת לפקסס אתה חי בסרט. וחוץ מזה..."

תאגיד "גן עדן בעמ" כשל בהבנת כללי השוק החופשי ונסגר.
## מלכה
"יש פלט לבעיה שהוצגה לו."

"מעולה, תקריא לי."

"הציבו את 8 המלכות על לוח השחמט לפי שרטוט 1."

"אחלה."

"אחר כך תציבו את 8 מליון האנשים הקרובים לפי שרטוט 2."

"רגע מה?"

"המשיכו באותו אופן בכל יבשת ופלנטה לפי שרטוט 3. סירוב יענה במוות."

ל"מחשבה עמוקה 5000" היתה פרשנות מענינת ל"כוח גס".

*נכתב לאחר השראה מסיפורון של [גדי אלכסנדרוביץ'](https://bsky.app/profile/gadial.bsky.social/post/3keqw2jv6os2g).*
## בירה
"מצאתי לך מיקום מעולה במישור החוף: אתה במרכז הארץ,  מרים שם אחלה טיילת, חוף רחצה, פארקים, מסחר..."

"מה פתאום, אני רוצה את הכפר הנידח על ההר בשומקום בלי מים איפה שהיבוסים מחרבנים לבור ספיגה."

דוד המלך לא הבין בנדל"ן.
## דף
האפוקליפסה האמיתית התרחשה לאחר שהתגלה כי הגירסה החדשה של מחברות המוות חשופה להזרקת SQL.
## ברווז
## גביש
## אוזן
## רוח
## כביסה
## עוגיות
