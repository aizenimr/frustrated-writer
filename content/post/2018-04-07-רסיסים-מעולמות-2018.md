---
title: רסיסים מעולמות 2018
author: נמרוד איזנברג
type: post
date: 2018-04-07T06:00:12+00:00
guid: https://aizenimr.wordpress.com/?p=2433
url: /2018/04/07/רסיסים-מעולמות-2018/
featureImage: /images/2018/04/screenshot-from-2018-04-05-23-00-54-1.png
amp_status:
  - enabled
timeline_notification:
  - 1523081184
publicize_twitter_user:
  - aizenimr
publicize_google_plus_url:
  - https://plus.google.com/108430814102045194842/posts/R3b4qJJ79rC
category:
  - כללי
  - כנסים
tags:
  - אוטיזם
  - מדע בדיוני
  - עולמות
  - פנטזיה

---
ברוכים הבאים [לכנס עולמות][1]... חגיגה ססגונית ליצירות דמיוניות ומופרעות, המתקיימת בזמן בו נהוג לאכול מצות בגלל יצירה דמיונית ומופרעת עוד יותר. הכנס נערך (כמדי שנה) בחוה"מ פסח, ועסק הפעם בנושא "פרידות".

השנה [העברתי הרצאה][2] שעסקה בנושא מאוד קרוב אליי... אולי קצת יותר מדי. שנתחיל?

# אתגר

הכנס השנה היה מאתגר במיוחד, עקב הגעתנו _בהרכב מלא_ ביום השני, אותו היום בו הייתי אמור להרצות. התכנית הייתה לראות עד כמה הילדים יהנו מפרויקט "יום לימודים בהוגוורטס" המקסים, אשר אורגן על ידי תמי קיס פפו במסגרת רצועת התוכן לילדים ההו-כל-כך-נחוצה-בכנס.

בואו נשים דברים על השולחן: ישנה כמות משמעותית של גיקים אשר מגיעים לכנס עם הילדים, בין אם זה על מנת להכיר להם את עולם התוכן של יצירות המד"ב והפנטזיה, ובין אם זה על מנת למסור אותם בדוכן היד שנייה.

אתם יכולים להתלונן על המשפט האחרון כמה שאתם רוצים, בחיים לא תמצאו מישהו שיחשוב שכתבתי את זה ברצינות. מי שלא מאמין לי יכול לנשק את [תחתוני הבאטמן][3] שלבשתי להרצאה, כי אין מצב בעולם שאני עולה להרצות בלעדיהם.

# הוא והיא בהוגוורטס

_הוא: המורה לשיקויים מדברת על מיץ כרוב. רוצה שנכין ביחד?_  
_היא: רק אם אתה שותה._

# אדווה

[אדווה לוטן][4] הרצתה על מדענים פסיכיים והתיאוריות העוד יותר פסיכיות שלהם. חלק מהתיאוריות נכשלו בצורה מפוארת, וחלקן הוכחו באופן מתיש. דווקא הייתה אחלה הרצאה, עד הרגע בו הבנתי שהרופאים של אדווה רוצים לנתח אותנו למוות. וכשאני אומר "אותנו" אני מתכוון "אותי". במיוחד את איזור הפה. כלומר את השיניים. מסתבר שהמדענים הפסיכיים האלה ממש (אבל ממש) מסמפטים את השיניים שלי ובא להם לעקור אותן. אחת אחת. ואז עוד אחת. ועוד אחת. באופן די יסודי.

בקיצר, מעט דאגתי בהרצאה. וקצת פחדתי. והייתי בהיסטריה. ואז התעלפתי. נראה שאדווה הייתה מרוצה, וזה מה שחשוב.

(פסססט... תגידו, אדווה הלכה כבר? אני יכול לצאת מהמחבוא?)

# יופי

דפנה שחר הרצתה על מיתוס היופי והאופן בו הוא מגיח שוב ושוב ביצירות ז'אנר. זו הייתה הפעם הראשונה בה נכחתי בהרצאה של דפנה, ואני בהחלט מתכוון להופיע בהרצאות עתידיות שלה. דפנה בחנה באופן נוקב יצירות עכשוויות, וערערה אותן לנגד עינינו דרך פריזמה פמיניסטית הכרחית.

בקיצר: למה לעזאזל יש צורך להלביש את וונדרוומן בבגד הגוף הזה, הוליווד?!

# הוא והיא בהוגוורטס

_היא: מה. לעזאזל. אתה. עושה._  
_הוא: מכין שיקוי הרדמה._  
_היא: אבל..._  
_הוא: משהו קטלני, לפנים._  
_היא: אבל..._  
_הוא: נו תעזרי לי, אין זמן!_  
_היא: אבל למה?!_  
_הוא: יש פה ילדה שהולכת לספיילר לבת שלנו את סנייפ._

# תקצירומטור

ברוכים הבאים ל"הרצאות מהתקצירומטור": האירוע בו כל ההרצאות מצוצות מהאצבע, ולדרישה לקחת ל[קרן לנדסמן][5] את המיקרופון אין שום משמעות.

הקונספט פשוט עד כדי הברקה: [דניאלה קרני הראל][6] כתבה [אפליקציה][7] המייצרת תקצירי הרצאות שאוי ואבוי למי שיעז להגיש אותם לצוות התוכן (באמת, תרחמו עליהם). [הילה בניוביץ' הופמן][8] בתפקיד "זו שמקריאה את מה שהמחשב אומר" זורקת תקצירים מופרעים על חברי הפאנל האומללים אשר נדרשים לייצר הרצאה בן רגע, עד שדניאלה עוצרת אותם מלהביך עצמם סופית (היא לא עוצרת אף אחד, כי זה כיף לראות אותם מתפתלים).

האירוע היה משעשע ומלא הפתעות כרימון: כך גילינו כי פרידה הוא שם של דג, רייסטלין הוא נודניק שאוהב להביא פאי לקורבנות אומללים אותם הוא מטריד בביתם, [יעל פורמן][9] היא תת אלוף במיל' וקרן היא אפסנאית (אשר כנראה תשרוד את פרק 9 המדמם המסורתי). הקהל יצא מדעתו כש[יואב לנדסמן][10] קיבל אלף נקודות לאחר שהצליח לעמוד באתגר הבלתי אפשרי של לקחת לקרן את המיקרופון מהיד, אחרי שאפילו [אהוד מימון][11] ו[בועז קרני הראל][12] נכנעו. שאפו.

לסיכום: אני מציע כי בשנה הבאה תכלול אפליקציית הכנס אך ורק תקצירים שיוצרו על ידי התקצירומטור, ויפה שעה אחת קודם.

# השקה

קרן לנדסמן ונועה מנהיים השיקו את ספרה החדש של קרן, ["לב המעגל"][13]. מסתבר שתהליך העריכה היה כדלהלן: קרן מציעה דברים ונועה מסרבת. כלומר ד"ר מוות VS ד"ר נו. התהליך נמשך כשנה, מה שמראה כי עצבי הברזל של נועה אכן מצדיקים את הכתרתה כ"המושלמת".

נ.ב.: לי יש ספר של קרן עם ההקדשה הכי אוסומית בעולם, אז דמיינו אותי עכשיו מוציא לשון לכולכם.

# חבורה

מאיה גרשוביץ בר דיברה על אנסמבלים ופמליות ביצירות שונות, ועל הצורך בפיצולן על מנת לקדם את העלילה באופן חכם. במהלך ההרצאה אשר קלחה באופן יוצא מן הכלל, הביאה מאיה דוגמאות מהסדרות "סינדר" ו-"Magic 2.0" ובהחלט שכנעה אותי לקרוא לפחות את השנייה. יאי למאיה!

# הוא והיא בהוגוורטס

_היא: ואו, תראה איך היא מתלהבת. היא תהיה בסוף כימאית!_  
_הוא: מצויין, היא תכין קריסטל מת'... זה ימבה כסף!_

# מיוחד

זה היה כנס מיוחד עבורי השנה.

קודם כל... הגענו בהרכב מלא, מה שכבר היווה אתגר. זו היתה הפעם הראשונה שהפגשנו את הגמד והגמדה עם אווירת הכנס. הגמדה התמכרה לאחרונה לספרי הארי פוטר, וסדנאות ההוגוורטס ריתקו אותה בצורה יוצאת דופן. עם הגמד היה מאתגר מעט יותר, ואני רוצה להודות לסגל שהיה סובלני במיוחד כלפי הילד שהיה צריך מדי פעם לרוץ במסדרון או סתם להתאוורר. כמו שאמרה מלכת היופי: "לא היה שום מצב להביא אותו לכאן בשנה שעברה, אבל תראה איזה שיפור עכשיו. עברנו עכשיו סדנה, ויש עדיין כיתה עם ארבעה קירות עומדים."

באמצע נאלצתי להשאיר את הפמליה בחדר סדנאות הילדים, ומיהרתי לעבר האתגר השני שעמד מולי בכנס: [הרצאה על דמויות עם צרכים מיוחדים ביצירות הז'אנר][14] _(עדכון: אפשר לצפות בצילום ההרצאה [כאן][15]!)_. אני אגיד זאת כאן ועכשיו: זו ללא ספק ההרצאה התובענית ביותר שהכנתי עד כה. אני מעריך שעבדתי עליה כשנה, במהלכה פשוט דקלמתי לעצמי בדיחות ונושאים שונים שיתאימו להרצאה. היא שוכתבה במוחי בערך מאה אלף פעם, עברה פיילוט קשוח על ידי קבוצת אנשים הרבה יותר חכמים ממני (כולל פיילוט נפרד בארבע עיניים על ידי מלכת היופי) ושוכתבה שוב, כל זאת לצד תקופה לא פשוטה בעבודה ומטלות עמוסות בבית. יעידו כל מי שפגש אותי לקראת הכנס ובמהלכו... הייתי פקעת עצבים.

לשמחתי ההרצאה זרמה, הקהל היה קשוב ונתן פידבקים חיוביים אחריה (ע"ע קבוצת האנשים שקפצו עלי בשאלות אחרי הרצאה ופשוט לא נתנו לי ללכת). אני מתנצל בפני כל אלה שפשוט ברחתי להם באמצע משפט, מכיוון שהייתי צריך לחזור בחזרה למלכת היופי והילדים המורעבים בחדר הסדנאות. תודה מעומק הלב לעמית בר מהסגל, שפילסה לי דרך בתוך ההמון רק כדי שאוכל לחזור מאשכול 3 לחדר סדנאות הילדים בזריזות.

בדיעבד הבנתי גם שמועד ההרצאה היה בזמן חודש אפריל שהוא חודש המודעות הבינלאומי לאוטיזם. יומיים לפני מועד ההרצאה צויין יום המודעות לאוטיזם בצפון אמריקה (ה-2/4), וזה נראה שלא יכולתי למצוא עיתוי טוב יותר.

היו עוד לפחות שתי הרצאות בנושאים קרובים לשלי: גלי אחיטוב הרצתה על [מוגבלויות נפשיות בסדרת הארי פוטר][16], והילה בניוביץ' הופמן [הרצתה על פיצול אישיות][17] כפי שהוא מתבטא בסדרה "ליג'ן" (וכמובן שלצערי פספסתי את שתיהן). אני חושב שיש משהו בריא ובוגר בכנס המאפשר אירועים העוסקים בנושאים כל כך טעונים ורגישים, וזו עוד סיבה עבורי להמשיך להתייצב בכנסים האלה.

להגיד שאני אוהב את הכנסים האלה בקושי מגרד את פני השטח. להתראות בכנס הבא.

 [1]: http://2018.olamot-con.org.il/
 [2]: /2018/03/10/%d7%a2%d7%9c-%d7%9b%d7%a0%d7%a1%d7%99%d7%9d-%d7%95%d7%93%d7%91%d7%a8%d7%99%d7%9d-%d7%a9%d7%91%d7%95%d7%a8%d7%99%d7%9d/
 [3]: /2018/03/03/%d7%94%d7%95%d7%90-%d7%95%d7%94%d7%99%d7%90-42/
 [4]: https://edvalotan.net/
 [5]: http://www.realitybugs.me
 [6]: https://daniellaharel.com/
 [7]: https://taktsir.site/
 [8]: https://vandersister.wordpress.com/
 [9]: http://www.yaelfurman.co.il/
 [10]: http://nicecriticalmass.blogspot.com
 [11]: https://my2centssf.blogspot.com
 [12]: https://lbscience.org/author/boazk/
 [13]: http://www.kinbooks.co.il/page_29739
 [14]: http://program.olamot-con.org.il/olamot2018/sessions/%D7%A0%D7%9B%D7%99%D7%9D-%D7%9E%D7%95%D7%96%D7%A8%D7%99%D7%9D-%D7%95%D7%93%D7%91%D7%A8%D7%99%D7%9D-%D7%A9%D7%91%D7%95%D7%A8%D7%99%D7%9D
 [15]: http://www.scifi.org.il/vod/video/%d7%a0%d7%9b%d7%99%d7%9d-%d7%9e%d7%95%d7%96%d7%a8%d7%99%d7%9d-%d7%95%d7%93%d7%91%d7%a8%d7%99%d7%9d-%d7%a9%d7%91%d7%95%d7%a8%d7%99%d7%9d/
 [16]: http://program.olamot-con.org.il/olamot2018/sessions/%D7%97%D7%92-%D7%94%D7%9E%D7%95%D7%9C%D7%93-%D7%91%D7%9E%D7%97%D7%9C%D7%A7%D7%94-%D7%94%D7%A1%D7%92%D7%95%D7%A8%D7%94
 [17]: http://program.olamot-con.org.il/olamot2018/sessions/%D7%90%D7%A0%D7%99-%D7%95%D7%90%D7%A0%D7%99-%D7%95%D7%90%D7%A0%D7%99-%D7%95%D7%90%D7%A0%D7%99-%D7%94%D7%A2%D7%95%D7%9C%D7%9D-%D7%A9%D7%9C-%D7%9C%D7%99%D7%92%D7%9F