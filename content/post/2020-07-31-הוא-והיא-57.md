---
title: 'הוא והיא #57'
author: נמרוד איזנברג
type: post
date: 2020-07-31T08:36:03+00:00
guid: https://aizenimr.com/?p=3267
year: 2020
month: 2020/07
url: /2020/07/31/הוא-והיא-57/
featureImage: /images/2020/07/gender-knesset.png
category:
  - הוא והיא
tags:
  - אוטיזם
  - על הרצף
  - פוליטיקה

---
הוא: רגע, מי שר המשפטים עכשיו?

זאטוטה: לא יודעת.

הוא: מאמי, אולי את יודעת?

היא: לא זוכרת.

זאטוט: ניסנקורן.

(פאוזה)

הוא: מה... מה אמרת, חמוד?

זאטוט: ניסנקורן.

הוא: את ראית עכשיו מה שאני ראיתי?

היא: הוא רואה את כל החדשות, למה אתה מצפה?

הוא: אני לא בטוח שאפילו אימא של ניסנקורן זוכרת שהוא שר המשפטים.

זאטוטה: הוא זוכר הכל!

הוא: אין מצב. תגיד, חמוד, מי שר החינוך?

זאטוט: גלנט.

הוא: מה הולך פה?

היא: אמרתי לך שהוא מעורה בהכל.

הוא: אב... אבל...

היא: אולי זה בגלל שהוא רואה "ארץ נהדרת" כל הזמן? יש מצב.

הוא: מי שר הביטחון?

זאטוט: גנץ!

הוא: חוץ?

זאטוט: אשכנזי.

הוא: שאלוהים יעזור לי.

זאטוטה: הוא גאון!

הוא: שיכון ובינוי?

זאטוט: ליצמן.

הוא: אישתו של ליצמן?

(פאוזה)

הוא: ליצוומן. לא משנה. תרבות וספורט? אין מצב שהוא מזהה. אפילו אני לא זוכר כרגע מי זה.

היא: רגע, מי שר התרבות באמת?

זאטוט: חילי טרופר.

הוא: אין מצב שאישתו של טרופר זוכרת בכלל שקוראים לו "חילי", איך אתה זכרת שהוא שר בכלל?!

היא: תיירות?

זאטוט: אסף זמיר.

הוא: הוא צודק?

היא: לגמרי.

הוא: אבל איך את זכ...

היא: בגלל אישתו. אינסטגרם וזה.

הוא: רווחה?

זאטוט: שמולי!

הוא: אני יודע. מי השר לנושאים אזרחיים וחברתיים במשרד הביטחון?

(פאוזה)

היא: יש מישהו כזה?

הוא: בוודאי.

היא: מי?

הוא: ובכן... שנייה (מוציא גוגל) אה, מיכאל ביטון. בוודאי.

(פאוזה)

הוא: (אנחה) צודקים, אפילו לביטון אין מושג שהוא שר.

היא: אפשר לסיים לשחק ב"מי רוצה לשחק במליוני שרים"?

הוא: שנייה, שאלה אחרונה. מתוק, מי השר לעניינים אסטרטגיים?

זאטוט: (חושב לרגע) תחת.

הוא: הא?

זאטוט: זה משרד התחת!

זאטוטה: (מתגלגלת מצחוק)

היא: ובכן?

הוא: טוב כרגע לא מכהן שר כזה, אבל לצערי אני לא יכול לומר שהוא טועה.