---
title: אמרו שצריך
author: נמרוד איזנברג
type: post
date: 2020-03-21T13:22:51+00:00
guid: https://aizenimr.wordpress.com/?p=2930
url: /2020/03/21/אמרו-שצריך/
featureImage: /images/2020/03/covid19-1-150x150.jpeg
timeline_notification:
  - 1584796972
publicize_tumblr_url:
  - http://.tumblr.com/post/613204070241550336
publicize_twitter_user:
  - aizenimr
categories:
  - הומור
tags:
  - קורונה

---
אמרו שצריך כפפות לטקס, אבל לא אמרו לאיזה טקס. טקס חתונה? טקס זיכרון? טקס סיום קורס? ואם כן, איזה קורס? קורס צה"לי? קורס באקדמיה? מהי מהות הטקס? ולמה עכשיו? למה ההוראות אינן ברורות?

ועל איזה כפפות מדובר? מהן אותן כפפות מיסטיות לטקסים עליהן אנו מדברים? כפפות צמר? כפפות נומקס? כפפות לבנות ייצוגיות כאלה של חיילים במארינס? ומהי חשיבות הכפפות? לשיפור המורל? שיפור האווירה? צו האופנה? צופן סודי המיועד להבדיל בין אזרח שומר חוק לגיס חמישי?

ומהי אותה נגיעה עליה אנו אמורים לשמור? ואם נגמרה לי הנגיעה? אם לא קניתי בזמן, ועכשיו נגמרו הנגיעות בסופר? ואם, למען השם, אם זרחה מפרחוני אותה נגיעה שהייתה אמורה לשכון בבוידעם כמלאי לשעת חירום, ועכשיו נתקעתי ללא נגיעה אחת יתומה? ולאיזו מטרה עליי לשמור על אותה נגיעה? מה הפונקציה שאותה נגיעה עלומה אמורה למלא?

רגע, ומה הקריטריונים שבהם אותה נגיעה מסתורית אמורה לעמוד בהם? תוצרת מקומית? תוצרת חוץ? האם נקבע תו תקן עבור נגיעות? האם היא תואמת לכבל USB דור ראשון או דור מתקדם יותר? האם היא קיימת בגרסת אנדרואיד או אייפון? האם מישהו טרח לקמפל אותה בסביבת לינוקס? ואם כן, עבור איזה מנהל חבילות?

נמסר לי כי כאזרח עליי לשמור על בידוד. בשמחה, מייד לאחר שיגידו לי היכן הוא נמצא. האם ישנה נציגות מוניציפאלית לבידוד? האם הוא קיים ברמת נפה או שמא פר יישוב? והאם מדובר בנציגות נבחרת או ממונה? ואם כן &#8211; מי מינה אותו? האם מדובר בוועדה או שמא מינוי פוליטי? מה ההכשרה הנדרשת מבידוד, והאם הוא נחשב כחלק מהדרג המקצועי?

ואולי מדובר בבידוד יחיד הממלא פונקציה לאומית? האם ישנה רשימת שמירה כלל ארצית? האם זו רשימה התנדבותית, או מוכפפת סינג'ור? האם אני רשום באותה רשימה אך אף פקיד רם זרג לא טרח להודיע לי? ומה הסנקציות המוטלות על אזרח שטחן בשמירה את שומר הבידוד שכיהן בתפקיד לפניו? ומה כוללת השמירה בכלל? עם אפוד? בלי שכפ"ץ? מול מי עולים בקשר, ומה יש לדווח?

ולמה דווקא על בידוד? סליחה, אבל אני אזרח שומר חוק, משלם מיסים ובעל תואר ראשון &#8211; מדוע המדינה מאלצת אותי להתעסק עם בידוד? למה לא עם איידוד? הלא רכשתי ותק מסויים, אז מדוע שהמדינה תבזבז את כישוריי על משימה מדרגה פחותת חשיבות? דרך אגב, אינני יודע מהו תחום האחריות של מי שמופקד על סידוד. כבודם במקומם מונח והם אינם מענייני.

ולבסוף, אבקש למחות על הפער העדתי: לא ייתכן שמדינה שלמה פוגעת בכבודו של כוג'ל.

קודם כל, אני בכלל לא בטוח שצריך לומר "אל כוג'ל". הרי ידוע לכל בר דעת כי במקרים בהם שם העצם מיצג יעד ממשי או מטאפורי הרי שיש לומר "אל". אולם במקרה שלפנינו ברור, ידוע ומוסכם כי כוג'ל אמור לקבל דבר מה מוחשי או מופשט מכולנו (השד יודע מהו אבל אני לא מתעסק בזה) מה שמצריך שימוש ב"ל" במקום "אל", ולכן, קוראות יקרות, עלינו להקפיד שבעתיים בצורת פנייתנו אליו.

ומעבר לכך, עלינו להקפיד בכבודה של העדה של כוג'ל. יושב ביננו מנהיג קבוצה אתנית אשר כרתה עימנו ברית דמים, אך זוכה לכפיות טובה שתהפוך לבכייה לדורות. לא שאני יודע, לבושתי, באיזו עדה מדובר. האם הם שרידים של הממלוכים? שארי בשר אסייתים? מהי מערכת החוקים המעצבת את תפיסת עולמם? האם הם מונותאיסטים?

ומעל לכל, קוראות יקרות: מה התפריט המקובל בקרב עדה אצילית זו? האם הוא מבוסס פחמימות או חלבונים? כי אם הם אוכלים מכרסמים מכונפים הרי שאיני רוצה כל קשר אליהם, ויפה שעה קודם.