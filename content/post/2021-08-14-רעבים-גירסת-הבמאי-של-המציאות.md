---
title: רעבים – גירסת הבמאי של המציאות
author: נמרוד איזנברג
type: post
date: 2021-08-14T10:50:39+00:00
guid: https://aizenimr.com/?p=3956
url: /2021/08/14/רעבים-גירסת-הבמאי-של-המציאות/
featureImage: /images/2020/08/contagion-150x150.jpg
categories:
  - הומור
tags:
  - זעם
  - חיסון
  - כתיבה
  - סאטירה
  - פרנויה
  - קורונה

---
לפני שנה פרסמתי באתר בלי פאניקה את הסאטירה המקאברית ["רעבים"][1]. הייתי, איך לומר, [די מודאג][2] מהתפשטות הקורונה וארבעת החודשים הראשונים של הסגר יצרו אצלי גלים חדשים של פראנויה. התוצאה הייתה סיפור שהוא בחלקו מותחן פראנויה, בחלקו סאטירה קישונית, ובחלקו נונסנס מבהיל.

מאז היה לנו עוד סגר, ועוד אחד, ועוד אחד, ואז חיסון, ואחריו&#8230; וריאנט הדלתא, ששוב גורם לכולנו [לדבר על סגרים][3].

ברקע הויכוחים והדאגה מעליית מחודשת של מספר החולים, יצאה איילת שקד, שרת הפנים, בהצהרה [מעניינת][4]. כלומר, יש כאלה שיקראו לה "מעניינת" לעומת אחרים שיקראו לה "ריאליטי הישרדות", "התאבדות קולקטיבית" או "רולטה עם סיכויים משופרים בכיוון ההפוך לקבוצות סיכון", אבל למה לריב עכשיו? העיקר שיש דיון.

על רקע מדיניות הכלת [הגופות][5] של הקבינט, הבנתי כי שגיתי לחלוטין באופן בו סיימתי את "רעבים". כזה אני: גיק השקוע בהזיות פנטזיונריות עד כדי כתיבת סיפורים נטולי אמינות בסיסית. לכן, סבורני כי עליי לספק לקהל סיום אלטרנטיבי מעוגן במציאות של "רעבים" ויהי מה.

(סיום זה מחליף את הסצינה האחרונה של "רעבים").

# גרסת המציאות

היום אמרו בישיבה של מי שנשאר מהממשלה שהם נכשלו ושהכפן לא נעלם. האפידמית האחרונה שנשארה אמרה שהדרך היחידה להעלים אותו זה לקחת לו משהו שהם קוראים לו פונדקאים ובשביל זה כולם צריכים להיכנס לבידוד ארוך של לפחות 20 שנה. היא ניסתה להסביר איך בדיוק יעשו את הבידוד, אבל פתאום מישהו צעק בזום מילה לא יפה על האפידמית אז היא עצרה.

עכשיו אני כבר בכלל לא בטוח שזו הייתה מילה לא יפה כי אף אחד לא התרגש שם, ורק ביקשו שיכבו את הזום או סתם ינמיכו. אני לא חושב שהאפידמית הנחמדה אהבה את זה כל כך.

אחרי זה הם דיברו על מה שהאפידמית הציעה, ואמרו שזה לא רעיון טוב בכלל ומה שהכי צריך לעשות זה לפתוח את הכל ולהכיל את ה_רעבים_ כי אי אפשר לסגור יותר את כולם. אז האפידמית הנחמדה שאלה אותם אם הם מבינים מה שהם אומרים. אני חושב שזה מה שהיא שאלה, כי היה לי קצת קשה לשמוע את הטלוויזיה כי אבא התחיל לצרוח שהם פסיכים לגמרי.

אחרי זה גם האפידמית הנחמדה שאלה את מי שנשאר מהמשלה אם הם פסיכים, אז הם כעסו עליה ואמרו שזה לא יפה להגיד מילים לא יפות כאלה בישיבה, ושאם היא תמשיך ככה אז יוציאו אותה החוצה. אז היא אמרה שזה דווקא רעיון טוב ושזה מה שהיא הולכת לעשות, אז הם אמרו לה שהם לא באמת התכוונו לזה כי כל החצר של הכנסת מלאה ב_רעבים_, אז אולי עדיף שהיא לא תצא החוצה לבד. אז האפידמית הנחמדה אמרה להם שאם זה מה שהם הולכים להחליט בכל מקרה אז זה כבר לא משנה אם היא תישאר בפנים או בחוץ, ואז היא פשוט יצאה החוצה.

אחרי זה מי שנשאר מהממשלה אמרו שאם אין עוד התנגדויות אז אפשר לאשר את מה שהם אמרו על ההכלה וכולם הצביעו. הם החליטו שמעכשיו והלאה, בכל פעם שיש התפרצות כולם צריכים להיכנס לממ"ד שיש להם בבית. מישהו שאל מה יעשו אלה שאין להם ממ"ד, אז מי שנשאר מהממשלה אמרו שאלה שבלי ממ"ד היו צריכים לחשוב על זה קודם ושיהיה בסדר. ואז הם נכנסו לממ"ד שלהם.

מאז לא היו יותר ישיבות של אנשים שנשארו מהממשלה.

אנחנו עכשיו בממ"ד, כי הודיעו בחדשות על התפרצות. אני שומע רעש בסלון אז בטח יש כמה _רעבים_ שפרצו אלינו לדירה וצריך עכשיו לחכות שהם ילכו.

אני זוכר שסבא שלי סיפר לי פעם על אגם גדול שקראו לו החולה וכל מיני אנשים החליטו שצריך לייבש אותו בגלל סיבה שלא הבנתי, והיו גם כל מיני מדענים שאמרו שאסור לייבש אותו בגלל סיבה אחרת. אז אחרי שכן ייבשו את האגם, כולם הבינו שממש לא היה צריך לייבש אותו ושדווקא היה צריך אותו מאוד, אבל זה כבר היה מאוחר מדי.

ואז סבא שלי סיפר לי על פעם אחרת שהיו בה כל מיני סימנים שהולכת להיות מלחמה, אבל כולם החליטו שלא תהיה מלחמה ושדווקא הכל יהיה בסדר. אבל מה שקרה בסוף זה היא פרצה באיזה יום כיפור אחד, אבל כולם היו בבית כנסת וידעו שיש מלחמה רק אחרי שהיא פרצה ולא לפני, אז זה כבר היה מאוחר מדי.

ואחרי זה סבא שלי סיפר על מקום כזה שקראו לו "בורסה" ושפעם כולם החליטו שזה רעיון ממש טוב לשים שם את כל הכסף שלהם למרות שהיו כמה אנשים שאמרו שאולי זה לא כל כך רעיון טוב. אבל מה שקרה שפתאום כל הכסף נעלם בגלל שהיה איזה בלון שהתפוצץ, ואנשים נשארו בלי הכסף שלהם, וכשהם רצו להחזיר את הכסף הם ראו שזה כבר היה מאוחר מדי.

אז אני חושב שמה שסבא ניסה להסביר לי זה שאנחנו מין ארץ כזו של אנשים שאוהבים לחכות עד שיהיה מאוחר מדי כדי שבטוח נדע מה היה צריך לעשות לפני שהיה מאוחר מדי. זו כנראה שיטה ממש טובה, אבל אני לא כל כך הבנתי למה היא טובה. אולי המבוגרים מסתדרים עם השיטה הזו יותר טוב מהילדים.

אני רק מקווה שה_רעבים_ שנעמדו ליד הדלת החזקה של הממ"ד לא שייכים לאברי-אנים החדשים האלה שכולם מדברים עליהם עכשיו. אני לא כל כך מבין מה זה אומר "אברי-אן", אבל בטח קוראים להם ככה כי הם כל הזמן עוברים על ההוראות ולא עושים את מה שמי שנשאר מהממשלה החליט על ההכלה הזו.

שמעתי שחלק מהאברי-אנים האלה למדו להשתמש במכשיר שעושה אש שיכול לחתוך דלתות, כמו שעשו לפני כמה ימים לשכן שמעלינו. הם בטח ממש חכמים, אז אני לא מבין למה הם לא יכולים לעשות מה שאמרו בממשלה.

יש עכשיו רעש מוזר בחוץ. אימא ואבא מחבקים אותי חזק כי כבר לא נשאר הרבה מה לעשות.

מעניין אם זה ה"מאוחר מדי" שסבא סיפר לי עליו. אבל אם עכשיו כבר מאוחר מדי, אז בטח ידעו מה לעשות ויבואו להציל אותנו, נכון?

אני כל כך רוצה שיהיה כבר מאוחר מדי. בבקשה.

 [1]: http://www.blipanika.co.il/?p=4843
 [2]: /2020/08/25/%d7%a8%d7%a2%d7%91%d7%99%d7%9d-%d7%a1%d7%99%d7%a4%d7%95%d7%a8/
 [3]: https://www.srugim.co.il/589103-%D7%9C%D7%A7%D7%A8%D7%90%D7%AA-%D7%A1%D7%92%D7%A8-%D7%9E%D7%A1%D7%A4%D7%A8-%D7%97%D7%95%D7%9C%D7%99-%D7%94%D7%A7%D7%95%D7%A8%D7%95%D7%A0%D7%94-%D7%9C%D7%90-%D7%A0%D7%A2%D7%A6%D7%A8
 [4]: https://www.ynet.co.il/news/article/rj00hs8xlk
 [5]: /2020/03/16/%d7%91%d7%9c%d7%99-%d7%a4%d7%90%d7%a0%d7%99%d7%a7%d7%94/