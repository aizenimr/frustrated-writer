---
title: רסיסי ברזל
author: נמרוד איזנברג
type: post
date: 2023-11-01
url: /2023/11/01/רסיסי-ברזל/
featureImage: /images/2023/11/IDFSoldier.png
featureImageAlt: חיילי צהל מתכוננים לכניסה לעזה (צילום יואב קרן)
category:
  - כללי
tags:
  - כתיבה
  - חרבות-ברזל
  - מלחמה
draft: true
toc: true
---
## אזהרת תוכן
זהו פוסט פריקה מבולגן ולא מעודן במיוחד, למה שהצטבר לי בבטן שבועות האחרונים.

זו אינה תקופה רגילה, אז גם הפוסט לא יהיה רגיל. יהיו כאן התייחסויות לאירועים אקטואלים, כלומר טריגרים מלחמה, אלימות וזוועות.
## תודה לאל
כמו הרבה אנשים, שמחתי לשמוע שהקב"ה עשה ג'סטה והציל את [אורי מגידיש](https://www.maariv.co.il/news/israel/Article-1048769) לגמרי בעצמו אחרי שנתן ל-1399 אחרים למות.
## מטילדה
כחלק ממאמץ האסקפיזם הביתי, צפינו לאחרונה ב[גירסת המיוזיקל של "מטילדה"](https://www.imdb.com/title/tt3447590/). אני מודה שמאז הצפייה אני כבר לא פוחד מסינוואר כמו שאני פוחד ש[גב' טרנצ'בול](https://villains.fandom.com/wiki/Agatha_Trunchbull) תתגנב לחדר השינה שלנו בלילה, תעשה לי קוקיות ותעיף אותי כמו כדור ברזל שצורח בהיסטריה.
## סימטריה
צודקים בעולם. לגמרי צודקים. מלחמה זה נורא, וצריך להפסיק את כל מה שקורה עכשיו ב... איך קוראים לזה? עזה? כן, עזה וישראל, בגלל ה... נו, בגלל מה שקרה שם.

זה באמת נורא מה שקרה שם, גם לישראלים וגם לפלסטינים. כולנו שווים, כולנו אותו דבר, כולנו בני אדם כולל אלה שפלשו לקיבוץ רק כדי [לחתוך לילדה קטנה את היד](https://www.ynet.co.il/news/article/bjgt00p17t), בשם החופש ל... נו, איך קוראים להם? בדווים? ערבים? פלסטינים? איך כותבים את ההאשתג של זה באינסטוש?
## טלאי
אם כבר החלטתם לשכנע מלא אנשים בבת אחת במשהו ונגמר לכם משרד ההסברה, פשוט [שימו טלאי](https://www.themarker.com/captain-internet/2023-10-31/ty-article/0000018b-8535-d805-a98f-b5fd79750000). זה זול, זה זמין, מגיע צ'יק צ'ק מעלי אקספרס, וכולם אומרים שצהוב זה השחור החדש.

אתם יכולים אפילו לשים אותו הפוך, גויים לא יודעים לקרוא. הם גם לא מבינים הקשרים כמונו, הם הרי בחיים לא פתחו ספר תנ"ך.

מה שחשוב זה אופן ההגשה - לדבר בפאתוס, לשים את האקססורי ולדקלם "לא עוד!"
## לא עוד
אם כבר מדברים, אז "לא עוד" מה? תהיו יותר ספציפים. "לא עוד" נשמע כמו ציטוט של פולני עם שנמאס לו מתיכוניסטים מישראל שמגניבים לאכסנייה שלו נערות ליווי במסעות שלהם.

ובכלל שואה הפכה למוצר צריכה, וטוב שכך: מאז שהחלטנו לא להסביר, איבדנו את היכולת לנסח דימויים שאינם בשחור לבן או דוברי יידיש. אז אם כבר זורמים איתנו על מילים כמו "שואה" ו"פוגרום", צריך לאמץ.

האלטרנטיבה היא להעסיק [מנהלי סושיאל שמבינים משהו מהחיים שלהם](https://www.themarker.com/captain-internet/2023-10-28/ty-article/0000018b-75da-d4a8-a3cf-fdfb512e0000), וזה כידוע מחיר שעם הנצח איננו יכול לשלם. איך אמרו פעם? "לא עוד!"

שכה אחיה, סופסוף הבנתי מה אומר ה"לא עוד" הזה שלכם.
## סימטריה 2
סימטריה היא, כידוע, אמנות עתיקת יומין המאפשרת למרק את המצפון על פשעי עבר לא רלוונטיים, על מנת להתעלם מפשעי הווה שחלילה יאלצו למחוק או לערוך את רוב פיד הטוויטר שלך.
## בינג'
זוכרים את שנות השבעים והשמונים? את הערוץ היחיד? את הציפייה לתכניות הפריים אחרי "מבט לחדשות"?

אין וידאו, אז לא באמת אפשר להקליט. אם הלכת לשירותים - פיספסת. אין ויקיפדיה מלאה בספוילרים או הסברים (גם ככה לא צריך, זה לא שתעלומת הירי בג'יי אר יואינג הייתה כל כך מסובכת).

והכי גרוע - ההמתנה הנוראית. רוצה עוד פרק? תחכה שבוע. נגמרה העונה? אולי יביאו אותה שוב, עוד שנה. אולי שנה וחצי. בקטנה.

אבל היה רוגע. הייתה שלווה, הייתה חווייה איטית, מתפענחת בקלות, בלי שנהפוך לצרכנים כפייתיים של תוכן עם גיוון אינסופי. הייתה *תרבות*.

הייתה *תרבות*. זה היה העידן העתיק, של פעם, ולפני הג'ונגל הדיגיטלי.

בקיצר, יא בני זונות, את הפרוטוקולים של המלחמה המחורבנת הזאת אני רוצה בבינג'.