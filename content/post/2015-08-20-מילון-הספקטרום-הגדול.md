---
title: מילון הספקטרום הגדול
author: נמרוד איזנברג
type: post
date: 2015-08-20T09:48:35+00:00
url: /2015/08/20/מילון-הספקטרום-הגדול/
featured_image: /wp-content/uploads/2015/12/autism_awareness_ribbon-e14398831746271-150x150.png
publicize_twitter_user:
  - aizenimr
publicize_google_plus_url:
  - https://plus.google.com/108430814102045194842/posts/d4xzbgVHFgs
publicize_linkedin_url:
  - 'https://www.linkedin.com/updates?discuss=&scope=2138541&stype=M&topic=6040066718322225152&type=U&a=SCqX'
categories:
  - הומור
tags:
  - אוטיזם
  - הורות
  - ילדים

---
בואו נודה בזה: מי באמת רוצה לבלות עם הילד שלו כל היום? מיהו אותו אדם מוזר בעל סיבולת אינסופית, המוכן להיות יממה רצופה עם צאצאו?

יש לנו בבית סימן מוסכם: אם אנחנו לא רוצים למכור את הילדים ב-ebay לפחות פעמיים ביום &#8211; כנראה שהם פשוט חולים. אני, למשל, תמיד אהבתי לדמיין את הגמד והגמדה כוולוסירפטורים מפארק היורה &#8211; חכמים, פועלים בצוותים ויודעים לפתוח דלתות.

כאשר אתה הורה לילד על הרצף האוטיסטי (תגידו, אתם תתעצבנו אם אכתוב "אויטיסטי"? כי אני עושה כל הזמן את אותה שגיאת כתיב, ונראה שזה דווקא יכול להתאים) אזי בנוסף לכושר סיבולת, אתה נאלץ לפתח כישורים להבנת ופיתוח קודים.

כשאני אומר "קודים", אני מתכוון לאלה של הצוות הטיפולי שבא במגע עם הילד. לכל הסובבים ישנה נטייה לדבר בשפה נקייה על הילד, לא משנה כמה סבלו ממנו באותו היום. אל תבינו אותי לא נכון &#8211; מדובר בילדים מקסימים, המחפשים ורוצים לתת אהבה, ובכמויות. אבל לפעמים&#8230; עוברים איתם מרורים.

לאט-לאט אבל בטוח, גם ההורים ילמדו לדבר ולהבין את הקודים, היו בטוחים בכך. משלב מסוים והלאה, ההורים ידברו "טיפולית" שוטפת.

אני גאה להציג שירות להורים לילדים מיוחדים &#8211; פיענוח הצופן הטיפולי!

## כן, הוא באמת ילד פעיל

מסתבר שהילד יודע איפה אנחנו מחביאים את המפתחות, הלפטופ, המציתים, הגפרורים, ה-M16 והפלוטוניום ל<a href="https://www.youtube.com/watch?v=pLRk4xG-JCI" target="_blank" rel="noopener noreferrer">דלוריאן</a>**. הוא מנסה לעשות שימוש בשניים האחרונים.

## הילד ער לסביבתו

הוא מצא גם את הדלוריאן.

## עזרנו לילד להוריד את המעיל

הילד הביע התנגדות להורדת המעיל בהגעתו לגן, אשר במהלכה נרשמו חללים, בכי והודעת התפטרות של מטפלת. הצוות פיתח מיומנות חדשה להורדת המעיל, הכוללת כישורי לחימה בשטח בנוי תוך כדי כתיבה במחברת הקשר שהוא ילד מקסים.

## עזרנו לילד להיפרד מהדובי

הילד ריתך על עצמו את הדובי באמצעות רתכת שרכש ב-ebay.

## הילד אכל היום שניצל ותירס

הילד אוכל **רק** שניצל ותירס. הסייעת צרחה היום שהיא לא תסיים את חייה בטביעה בפירורי לחם.

## ראית איך הוא הפנה לי מבט?

ראית איך הוא העמיד פנים שהוא ייעשה עכשיו מה שאני מבקשת, למרות שזה די ברור שזה לא יקרה כי הוא האדם הכי חכם בחדר והוא מסובב אותנו על האצבע הקטנה שלו כי אנחנו פשוט לא עומדים בפני החיוך המקסים והשטני שלו?

## הילד תיקשר היום נפלא

הילד הפנה לנו מבט תוך כדי שהוא המשיך להתעלם מאיתנו ועשה את מה שהוא רצה בכל מקרה. ומעניין לעניין באותו עניין, צריך מערכת סטריאו חדשה לגן.

## אנחנו עובדים איתו על הסתגלות

הוא מצפצף עלינו.

## הוא באמת ילד מקסים

הוא מצפצף עלינו בוירטואוזיות.

## יש לילד אינטראקציה נהדרת עם הכלב

הילד מעמיד פנים שהכלב הוא סוס פוני. הכלב מעמיד פנים שהוא לא קיים.

## הילד נפתח לתחומי התענינות חדשים

הילד החל לתעד פקקי תנועה המתרחשים בחודשים נובמבר-דצמבר בסין, צפונית לקו רוחב 4250000, המכילים לפחות 37.7% מכוניות אדומות בעלות הנעת דיזל ללא ממיר קטליטי.

## הילד לומד לעבור ממצב למצב

הילד מסרב לעשות כל פעולה שתעביר אותו ממצב למצב. אין מצב שמישהו יסכים להישאר במצב הזה. המצב בכלל לא חצב.

## הילד הראה כעס

הילד הרביץ לי. בבית קפה. עמוס אנשים. בזמן פגישה עם העובדת הסוציאלית.

## היתה התקדמות עם הילד היום

היום הוא הרביץ גם לעובדת הסוציאלית.

## צריך לחשוף אותו לעוד פעילויות

אולי אפשר לעשות משהו עם העובדה שהוא רוצה לעלות בלונה פארק על מתקנים שאסורים מתחת לגיל 35.

## אלוהים לא נותן משהו שאי אפשר להתמודד איתו

אין לי מושג מה זה אוטיזם, אבל אני מבלה את שארית חיי בהפרחת סיסמאות דביליות.

&nbsp;

** אני מניח שלא כל מי שהגיע לפוסט זה הוא גיק &#8211; מדובר במכונת הזמן מסרטי <a href="http://www.imdb.com/title/tt0088763/" target="_blank" rel="noopener noreferrer">"בחזרה לעתיד"</a>.

## Comments

### Comment by יעקב on 2015-08-22 16:06:11 +0300
אח שלי צעיר. בני בן 34 ואני עדיין משוכנע כי ההומור הכי שחור הציל אותי יותר מ100 פעם.  
לפני שנים החלטתי כי אם לי יש חוש הומור שמציל אותי ,אז גם לו יש. והתחלתי לשתף אותו בדברים שעוברים בראש. היום,כשאני משתגע פורטה, הוא מחייך ואומר זאת היתה בדיחה.

### Comment by מורטת גבות on 2015-08-26 14:47:18 +0300
שכחת..  
"על הרצף" / "על הספקטרום" /פי.די.די.  
משמעותו: יש לכם ילד אוטיסט על כל הראש או כמו שכתבת:"אוי-טיסט". 

מתוך מחברת קשר: "הילד אכל היום פרוסת שוקולד בארוחת עשר, בצהריים הוא אכל אפונה פירה ושניצל"  
משמעותו: לא הצלחנו לעשות היום שיט עם הילד. 

מתוך מחברת קשר: היום ציינו את יום ירושליים. היה טקס בית סיפרי מרגש והילדים המקסימים נופפו בדגלונים".  
משמעותו: לא הצלחנו לעשות היום שיט עם הילד . אין לנו מה לכתוב לך.

### Comment by נמרוד איזנברג on 2015-08-26 15:18:15 +0300
מצוין!  
אם כי בינתיים כבר קיבלתי עוד כמה, כמו זה למשל:  
* הילד ילמד לאחוז בכלי כתיבה = הילד יפסיק לדקור את הצוות עם העט.

### Comment by תמר פולט on 2016-08-21 18:36:43 +0300
הילד מאמץ הרגלי נקיון חדשים- או במילים אחרות הילד מקק ומנקה באופן הזה את כל סביבתו.  
כולל הצמיג באוטו של השכנים.

הילד מגלה חוקיות של קביעות אובייקט- או במילים אחרות הוא מחביא את כל המגבות מתחת ארון האמבטיה ואת גליל נייר הטואלט הוא דוחף עמוק לאסלה.  
כשאנחנו מוציאים אותם בעצבים הוא מאושר וצוהל כי הם עדיין שם!!! (פיז׳ה סטייל).

הילד מגלה מודעות לגופו- במילים מדוייקות יותר הוא מחטט באף בכל הסדמנות כמוצא שלל רב&#8230;.על הדרך הוא בודק אם אפשר לתקוע את השלל לפופיק או לאוזן.  
בדרך כלל באוזן זה יותר מצליח לו.

### Comment by Nimrod Aizenberg on 2016-08-21 19:26:28 +0300
אבוי! הילד יודע לתמרן את סביבתו!