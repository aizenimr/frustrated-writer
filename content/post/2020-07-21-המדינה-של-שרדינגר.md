---
title: המדינה של שרדינגר
author: נמרוד איזנברג
type: post
date: 2020-07-21T08:22:51+00:00
guid: https://aizenimr.com/?p=3200
year: 2020
month: 2020/07
url: /2020/07/21/המדינה-של-שרדינגר/
featureImage: /images/2020/07/schrodinger.jpg
category:
  - הומור
tags:
  - סאטירה
  - פוליטיקה
  - קורונה

---
אזרחי ישראל,

אנו ניצבים לפני אתגר קשה ביותר שאותו צלחנו, וכל העולם מתקשר אלינו עכשיו ושואל איך עשינו זאת בזמן שאנו שוב מתמודדים עם האתגר שכבר לא קיים כי ניצחנו אותו.

לכן אנו קוראים לכולם לצאת לחופים ולהישאר בבית. אחרי הביקור בחוף אליו יצאתם בזמן ששמרתם על ההנחיות להישאר בבית, אתם יכולים לשבת במסעדה האהובה עליכם, אותה מסעדה אשר נסגרה ביום שישי בזמן שנשארה פתוחה, ואשר סגרנו הלילה ב-05:00 כי בוודאי שהיא תיפתח כרגיל ב-10:00.

אולמות האירועים ייפתחו עבור אירועים הקטנים מ-20 איש ובו זמנית גדולים מ-250 איש. על המהלך מופקדים שר אוצר שהיה שר תחבורה בזמן שנבנתה רכבת קלה שלא תעבוד, ויו"ר קואליציה שפועל באופן עניני לחלוטין בנושאים שלא קשורים לאולם האירועים של בן הדוד שלו, ושלפני שבועיים התנגד לסגירת חדרי הכושר רק כדי שיוכל לתמוך בסגירתם.

יש לנו גם ועדה. מה זה ועדה, אחושרמוטה של ועדה. הועדה פועלת לפי נתונים אשר נאספו באופן דקדקני אשר אינם בנמצא, ומקבלת החלטות לפי תהליך מדוייק שמעולם לא הוגדר. הועדה פועלת מתוקף מינויה על ידי גוף ממשלתי חסר משילות, עליו מופקדים ראש ממשלה אמיתי שקרן, וראש ממשלה שיקרי אמיתי לחלוטין. התקציב לפעילות זו מוכתב על ידי תקציב אוורירי שנגבה ממיסים לא משולמים כתוצאה מפעילות כלכלית שאינה קיימת, אשר החל מאוגוסט יהיה קיים לסירוגין. לאחר מכן יתקיימו בחירות במסגרתן יחליט הציבור האם ברצונו מדינה מקורית לא מתפקדת, או מדינה חלופית מתפקדת בתיאוריה. סביר להניח שיבחר בשתיהן במידה שווה.

הנגיף עצמו פועל בשני גלים לפחות. הגל הראשון לא היה קיים, אך גבה את חייהם של 350 איש, אשר בכלל מתו ממחלות רקע שאינן רלוונטיות. הגל השני אף הוא אינו קיים, מכיוון שמעולם לא היה גל ראשון. אך גם לו היה גל, הרי שמדובר באדוות שפעת שלא צריכה להדאיג איש, שהרי ידוע כי אלפי אנשים מתים כל שנה משפעת ולכן לא צריך לדאוג. משום כך, יירתמו מהדורות החדשות למאמץ: בימי חול ידווח כי משרד הבריאות מפקיר את הציבור לנוכח השואה הביולוגית הקרבה, ובערב שבת יתנו את רשות הדיבור למוקיון רפואי שירגיע את כולם בדרך שפויה עד כדי טירוף, על ידי שימוש בנתונים מדוייקים ודמיוניים.

מנגנון זה שתואר לעיל ממומן על ידי אזרחים שהינם נתינים, תושבי מדינת הסטרטאפ אשר מאורגנת להפליא במסגרת כאוטית, המונהגים על ידי עילוי כלכלי ומדיני שהביא את המדינה להישגים חסרי תקדים אך אינו יודע לנהל את המדינה כי יועציו מטעים אותו. לפיכך מצבינו מצוין וקשה, בעיקר לנוכח האיום האיראני אשר מוגר וניצב לפתחינו. עתידנו ורוד באפלוליותו, וקודר בבהירותו. הר הבית בידינו אך יש צורך לספחו. הנגיף מאיים להשמידנו, ולכן יש להמשיך כרגיל, אך רק במסגרת ההנחיות אותן קבענו וביטלנו, עכשיו, אחר כך ומעולם לא.

אפשר בהחלט לחיות בדרכו של שרודינגר, ובו זמנית עדיף שלא.