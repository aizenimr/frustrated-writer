---
title: עשו זאת בעצמכם
author: נמרוד איזנברג
type: post
date: 2023-10-25
url: /2023/10/25/עשו-זאת-בעצמכם/
featureImage: /images/2023/10/diy.png
categories:
  - הומור
tags:
  - סאטירה
  - חרבות-ברזל
  - זעם
  - מלחמה
draft: false
---
נפלה בחלקנו הזדמנות פז של פעם בחיים, חברות וחברים, לנהל מלחמה בשיטת "עשה זאת בעצמך", ויכני הברק אם אזלזל בגודל האירוע.

הרי ידוע לכל בר דעת מחומר כזה או אחר, שאנו עם עצמאי מלידה. עצמאי במידה כזו שהשכלנו להטיל ספק בשטות כי אנו מוקפים ישות שלטונית מתפקדת. הרי לו הייתה כזו היינו מגיבים בהתקף אלרגיה חריף. מנגנון מתפקד זה בכלל מהגויים, והיה צריך להישאר שם.

לא צריכים טובות מאף אחד. קסדות? מביאים מאיביי. אפודים? עלי אקספרס. נשק? מסתובב בדרום כמו זבל. צריך רק להתכופף ולהרים, אבל תבדקו קודם שזה לא שייך למישהו שעובד בפרוטקשן.

כאלה אנחנו. עם של יוזמות פרטיות, סטרטאפים נועזים, וחאפריות שאינה מודעת לעצמה. נהלי פינוי לבית חולים? הצחקתם אותי. הלא ידוע כי עבור קיום נהלים דרוש מישהו שיוכל לכתוב אותם, מישהו שיוכל לקרוא אותם, ומישהו שיפרש עבור זה שקרא את כל מה שהוא לא רצה לדעת.

סליחה, ואם הוא לא רוצה לדעת? לא מגיע לו לא לדעת? בשביל מה כל התהליך? למה לבזבז זמן לאומה שלמה? זמן, כידוע, הוא כסף, וגם את זה בזבזנו. יש לאוצר תכנית מגירה להפסיק לעבוד עם שטרות ולעבור לנסורת שהודבקה ברוק. ייגמר הרוק? אפשר גם עם דם, יש מספיק מזה לכולם עכשיו.

תסמכו עליי, עזבו אתכם מנהלי פינוי. בפעם הבאה שיורים עליכם, אפשר פשוט להתכופף, לתפוס מישהו אקראי (לא חשוב מאיזו דת) ולגרור אותו לבית חולים. קרוב או רחוק זה ממש לא משנה, גם ככה אין מספיק כוח אדם שימיין אותו. במקרה הגרוע תעשו הזמנה לרופא מאיביי. אפשר לשדך אותו לקסדה, רק תוודאו שאין עליו מכס.

גם עם הסברה הסתדרנו. מה זה הסתדרנו, מצאנו אחושרמוטה של הסברה שתספיק לנו, לילדים ולנכדים שלנו שיצטרכו להסביר לאינסטגרמריות איפה זה ניר עוז, מה זה חאן יונס, מדוע בית החולים שיפא לא בחיפה (למרות שזה מתחרז) ולמה מתעצבן לנו הדגדגן כששורפים לנו ממ"דים. בטח הן חושבות שזה קטע של כסף. אני אומר שאם זה כבר מסתדר להן עם הסטריאוטיפ, בואו נלך על זה ונמשיך משם, הרי גם ככה אין לנו מה להפסיד.

ובואו נניח לרגע שנגיע לשם - לרגע שבו באמת לא יהיה לנו מה להפסיד. הרי זה יהיה רק בגלל מנגנון שלטוני מסואב שגם לזה הוא לא דאג. מישהו ראה אי פעם בחוק ההסדרים ראש פרק בשם "דברים שאפשר להפסיד"? גם אני לא. אבל אני משוכנע שאם אנחנו נשב ביחד כעם מאוחד, ניצחי, ועם מורשת מכובדת של להלשין לעירייה על החלון של הממ"ד שהשכן פתח בלי אישור (הוא יכל כי אז עדיין לא שרפו אותו), בטוח נמצא עוד דברים שאפשר להפסיד.

חוץ מהשפיות, אותה הפסדנו מזמן.