---
title: רסיסים מעולמות 2017
author: נמרוד איזנברג
type: post
date: 2017-04-15T06:30:18+00:00
guid: https://aizenimr.wordpress.com/?p=1947
year: 2017
month: 2017/04
url: /2017/04/15/רסיסים-מעולמות-2017/
featureImage: /images/2017/04/cropped-header_new-1.webp
publicize_google_plus_url:
  - https://plus.google.com/108430814102045194842/posts/LjoDgn2Cuqg
publicize_twitter_user:
  - aizenimr
category:
  - כללי
  - כנסים
tags:
  - גיקיאדה
  - מדע בדיוני
  - עולמות
  - פנטסיה

---
כל ההתחלות קשות… אך לא הכנסים. הם דווקא סבבה.

השבוע נערך [כנס עולמות](http://2017.olamot-con.org.il/), הכנס השנתי למדע בדיוני ופנטסיה, הנערך כמדי שנה בחוה"מ פסח במתחם אשכול הצמוד לסינמטק תל אביב. נושא הכנס השנה (למי שלא הבין ממשפט הפתיחה הצולע) היה "התחלות". באופן מפתיע, גם אני נכחתי שם ואפילו הספקתי להרצות (וואהו!). להלן רשמיי.
## נדב
האירוע הראשון בו נכחתי היה ההרצאה המצוינת של [נדב מילר אלמוג](http://www.fantastic-library.com/), שעסקה בקידום בלוגים ואתרי תוכן למיניהם. ההרצאה שפעה עצות מועילות לכל מי שרוצה לעסוק בבלוגים באופן רציני ואף מקצועי. הצד הרציני שבי רוצה שאכתוב כי זו היתה הרצאה מאלפת, מלאה בעצות קונקרטיות ומועילות שלוותה במצגת יפהפייה. הצד היותר דומיננטי אצלי רוצה לסכם את ההרצאה ב"תשיגו אינפוזיה תומכת אנדרואיד, שימו עליה אפליקציית וורדפרס ותתחילו לעבוד, עצלנים."

לא, אל תענו לי ב"אבל איך נדב עושה את זה בלי הפיתרון המופרך שלך?" זה כי נדב הוא גיבור העל של הבלוגוספירה. נודניקים.
## עברית
לעולם לא תראו מחזה נפלא יותר מנערה האומרת "10 שקל" ואחותה המתקנת אותה ל"עשרה שקלים".
## קפה
הו, קפה יקר. אהובי, יקיר לבי, מחמל נפשי… מה הייתי עושה בלעדיך? (סביר להניח שנרדם באשכול ונופל קרבן לכייסים החומדים כרטיסי חינם וכליות)
## כבוד #1
כמו בכל כנס המכבד עצמו, גם כאן היה לנו אורח כבוד. אישיות מוכרת, רבת עשייה, בעלת תמיכה קונצנזוסיאלית מקיר לקיר. גבירותיי ורבותיי, אני מדבר כמובן על… סטטיק*. פרטים בהמשך.
## גיבור
מיכל פז-קלפ העבירה הרצאה מרתקת אודות גיבורי העל בקומיקס הישראלי, או שכמו אני קורא להם "כל האנשים שאמורים להיות מודל החיקוי של ישראמן אבל בחייאת רבאק תעשו לי טובה תראו איפה אנחנו חיים". החל מיואב גוש חלב ועד הרומן ההפכפך של אורי פינק עם קונספט גיבורי העל – הרצאה מאוד מעניינת ושופעת פרטי טריוויה מקסימים. מומלץ לבקר [במוזיאון הקומיקס בחולון](http://www.cartoon.org.il/) המציג את התערוכה עליה מבוססת ההרצאה - אני יודע שאני כבר בכיוון.  

כמו כן, הצלחתי לתפוס שיחה קצרצרה עם מיכל וניסיתי לשווק לה את ישראמן, למרות שאני יודע שכל איש מקצוע המכבד עצמו יתרחק מהחוליגן הזה כמו מחוות חזירי בר נגועי אבולה.
## הנהלה
הוא: תגידי, הלה... אפשר לשאול משהו?  
הלה: בשמחה!  
הוא: איך יש לך כרטיסי חינם לכל האירועים בכנס?  
(פאוזה)  
הלה: _אני. בהנהלת. הכנס._  
הוא: יענו את פריווילגית.

בקיצר היה מצחיק וזה, ומישהו מכיר עוד כנס מד"ב/פנטסיה שיהיה בפסח של שנה הבאה כי לא נראה לי שיכניסו אותי לעולמות ever again?
## כבוד #2
אכן נרשמה המולה רבה ורוב מהומה על ביאתו של אורח הכבוד המהולל. אלפי חסידים ומתנגדים התקבצו להם כעדת ארבה על מנת לחפון מאבק הכוכבים של אורח הכבוד הבלתי צפוי, כולל סלפי. ואם כבר מדברים על סלפי...
## סלפי
[רוני](https://gelbfish.wordpress.com/): יש לי סלפי עם סטטיק! יש לי סלפי עם סטטיק!  
הוא: אז כשאת שומעת רגאיי טוב, בא לך לרקוד?  
(פאוזה)  
רוני: [רגאטון](http://shironet.mako.co.il/artist?type=lyrics&lang=1&prfid=16958&wrkid=40116), כפרה.  
הוא: אז... אז שישירו לאט יותר. אי אפשר להבין אותם!  
רוני: שברת אותי, אחי.  
הוא: לא נורא. שימי רגאיי טוב וזה יעבור.
## כוורת
[אהוד מיימון](http://my2centssf.blogspot.com) העביר את הרצאת "[גופים ונפש](http://www.olamot-con.org.il/Program/#mylightbox20357)" שעסקה בייצוגים של קונספט "מוח הכוורת" בספרות הז'אנר, ובכלל ביישויות המורכבות מגופים מרובים ותודעה אחת. אני חייב לציין שלא קראתי את כל היצירות, אך ההרצאה הייתה מאלפת ומסקרנת (כי אהוד). מוח כוורת זה ללא ספק הדבר הבא - בקרוב בסניף הפורמיקים הקרוב אליכם!
## כבוד #3
עד מהירה הפכה אידיליית ביקור האורח לקרקס מדמם בו התפלשו המעריצים, אנטי מעריצים, פרו מעריצים, ניאו מעריצים, גיקים, גיקים מזוייפים ואובר גיקים, באורגיה ססגונית של הטחת מהלומות.

מסיבה שאינה מוסברת נעלם לו האורח. לך תבין.
## הרצאה
גם אני העברתי [הרצאה](/2017/04/03/%d7%9b%d7%a0%d7%a1-%d7%9b%d7%a0%d7%a1-%d7%aa%d7%a8%d7%93%d7%95%d7%a3/). ציפיתי להרצאה בקוצר רוח... עד הרגע שבו שמתי לב שבהודעות לקהל אודות שינוי מקום ההרצאה נכתב "אימת הפריקוול ונקמת _הרובוט_". עשיתי מה שכל מרצה הגיוני וסביר היה עושה במקומי ושיכתבתי מחדש את ההרצאה על מנת להפוך אותה להרצאה על רובוטים. הרי מי יעז לעשות את הדבר המתבקש ולבקש בעדינות מהסגל שיתקנו את שגיאת הכתיב התמימה, יען כי כל פעם שאני רואה את ההודעה הזו חלק קטן מנשמתי מת מבפנים?

בסופו של דבר אכן שוכנעתי פשוט לבקש מהסגל את התיקון הפשוט... וכמובן שלאחר מכן נאלצתי לשכתב מחדש. אני חושב שבסך הכל זה היה שיעור מאלף (אם כי אני עדיין לא יודע במה עסק השיעור. יש לי בעיה בריכוז ובקש... היי, הנה קוספליי מגניב של רובוט!).
## פאנל
[הנון סופית](/2015/08/05/%d7%94%d7%95%d7%90-%d7%95%d7%94%d7%99%d7%90-2/) העבירו [פאנל בנושא פתיחות סיפורים](http://www.olamot-con.org.il/Program/#mylightbox20481). זה היה בהתחלה מסקרן. זה התחיל להיות מפחיד כשאושיית קהילה חרוצה במיוחד שנכחה בקהל (היי שירה!) החלה לצטט פתיחת סיפור של [רותם ברוכין](http://rotemwrites.com/). זה הפך לקרקס אימה כשאהוד מיימון החל לצטט מילה במילה את "חולית" (זה עניין של פרינציפ עבורו). למזלנו הוא הפסיק בעמ' 300. אז הצהירה רותם כי העלילה של "חולית" לא מתחילה לפני עמ' 300 ([קרן לנדסמן](http://www.realitybugs.me) ניסתה לעצור בעדה על מנת שתשרוד את הפאנל), ואז נאלץ אהוד לדקלם את השאר. זה לקח 3 חודשים. הכנס הסתיים בעזרת [מכונת הזמן של האגודה](/2015/10/10/%d7%90%d7%96-%d7%90%d7%99%d7%a4%d7%94-%d7%94%d7%9e%d7%9b%d7%95%d7%a0%d7%94-%d7%a7%d7%99%d7%91%d7%99%d7%a0%d7%99%d7%9e%d7%98/), ש"פתאום נמצאה". אתם רואים, וועד? כשאתם רוצים - אתם יכולים!
## מכסחות
הדס סלוין ויערה כהן שחטו בחדווה את מיטב זוועות הקולנוע שיצאו ב-2016. היה מצחיק בטירוף. נהניתי כשהם נכנסו ביחידת המתאבדים ובקומדיית הטעויות הרומנטית "כיור נגד סופרמן" (בעיקר כי כל הסרט הזה הוא טעות אחת גדולה). התענגתי על זעקות התסכול של הדס ויערה כאחד. אבל... אבל... "רוג אחת"? קראו לי נאיבי, אבל... [קראו לי נאיבי](/2016/12/20/%d7%aa%d7%a7%d7%95%d7%95%d7%94-%d7%97%d7%93%d7%a9%d7%94-%d7%95%d7%a9%d7%9e%d7%94-%d7%a8%d7%95%d7%92-%d7%90%d7%97%d7%aa/), בקיצור.

כמו כן: שיבוש הלשון הנפלא "מסיבת התאבדות". זה היה מצחיק ומטריד כאחד. בעיקר מצחיק, כי אנו נמצאים בקהילה לא שגרתית וטוב שכך.
## נבלים
היי, הרצאה על נבלים! ברור שאהיה שם!

ענבר נעמן העבירה הרצאה מסקרנת על נבלים ועל הדיאלוג הפנימי הרץ בעמקי נפשם בזמן שהם עושים את ה... נבלות שלהם. זה לא ענבר אמרה, זה אני אמרתי כי אני מאותגר. בסך הכל הרצאה מעניינת, אם כי קצרה מדי לסלוט כפול. אני מניח ששיכתוב והתאמת ההרצאה לסלוט של 45 דקות היה עושה לה רק טוב והופך אותה למהודקת יותר. חוץ מזה - אני רוצה עוד הרצאות על נבלים!
## סיכום
קודם כל: בכנסים הקפה הוא חברכם הטוב ביותר. הצטיידו בו. שימרו עליו. הגנו עליו. נצרו אותו. המציאו עבורו ביטויים נרדפים שמשמעותם היא לשמור עליו, להגן עליו, לנצור אותו וכו'.

דבר שני - אל. תכנסו. עם. אהוד. מיימון. לוויכוח. על. חולית. האיש יודע הכל, כולל את הפרקים שלא נכנסו לספר או שנכנסו לספר ביקום מקביל.

והכי חשוב: סלפי עם סטטיק - אל תחזרו הביתה בלי זה. רוצים לדעת איך? שאלו את רוני.

*\*הוא לא באמת היה אורח הכבוד. הוא סתם בא כי הוא גיק. חמוד.*