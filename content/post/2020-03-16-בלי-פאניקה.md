---
title: בלי פאניקה
author: נמרוד איזנברג
type: post
date: 2020-03-16T05:30:59+00:00
guid: https://aizenimr.wordpress.com/?p=2917
url: /2020/03/16/בלי-פאניקה/
featureImage: /images/2020/03/dont-panic.jpg
timeline_notification:
  - 1584336666
publicize_tumblr_url:
  - http://.tumblr.com/post/612721404905930752
publicize_twitter_user:
  - aizenimr
category:
  - הומור
tags:
  - קורונה
  - קניבליזם

---
פאניקת הסופרמרקטים שככה כאשר פקיד חרוץ הציע שעל מנת למנוע מחסור במזון, יש לאכול את הנדבקים. לא נרשמה התנגדות.

שר הבריאות היה הראשון לאמץ את הפרדיגמה. זה הפחית את העומס והבטיח שהאוכלוסייה תמשיך לקבל על שולחנה את כל אבות המזון. השר תהה האם יוכל להביא על שולחנה של הכנסת (בהנחה שיישארו חברי כנסת שלא יעלו על צלחת כלשהי) הצעה להמשיך במדיניות כחלק מקמפיין חדש נגד שומן טראנס.

גם שר התחבורה עלה על רכבת הבשר. פחות נדבקים משמע פחות אנשים בנת"צ, והופ! הכישלון התעבורתי יוחלף בהצלחה זמנית, ובלבד שתמשך האספקה השוטפת של נבלות עם ערך תזונתי.

משרד החינוך שקל בכובד ראש האם לצהול מיד או להעמיד פנים שהם לפחות קיימו דיון שנמשך חמש דקות. שר החינוך התקשה לבחור איזו חליפה ילבש לפתיחת שנת הלימודים הבאה, עת יצהיר בחגיגיות על הורדת מס' התלמידים בכיתה.

שר הכלכלה תהה האם ניתן יהיה להוציא מכרז על קניבליזם, ובכך להבטיח תצרוכת יציבה במחיר שווה לכל נפש במסגרת תחרות הוגנת בשוק החופשי.

רשות הסייבר נשמה לרווחה, כי היה זה מעייף לנהל מעקב אחרי הנדבקים החדשים. מפקד החמ"ל הלאומי הגיש שאילתא דחופה מכיוון שלסמב"ץ התורן התחשק לנשנש משהו.

החשב הכללי במשרד האוצר הוכיח באותות, מופתים וגרפים כי סילוק הבטלנים הפגיעים מהמרחב הציבורי יעלה את הפריון, יפחית את הגירעון, ויקל מאוד על הרגולציה שהרי פגרים לא נוהגים (עד כמה שידוע לו) להיעזר ביועצי מס או לרשום הוצאות מוכרות.

היוזמה המבורכת הלכה ותפסה תאוצה. קברניטי הערוצים המסחריים השיקו גל תכניות ריאליטי על בישול מולקולרי בטעם ספקטקולרי. כשהצופים זיהו בתפריט בני משפחה, המציאו פורמט חדש בשם "זהה את הנדבק". HBO מיהרו לרכוש אותו בגלל העירום.

רופאים צהלו על הפחתת התורים, ובתי אבות שיבחו על הפחתת התקורה. היטלי היבוא על בשר הפכו למיותרים, שהרי יש לנו בשר משובח משלנו, לעזאזל, והגיע הזמן שנפסיק לאכול שיפוד עוף רזה וצנום ונתחיל להתפנק על ויטמין B12 שאנחנו ממש לא רוצים לדעת מהיכן הגיע.

המדינה הקטנה השתוקקה לשמוח ולעלוז עד דלא ידע... אך לצערה היא שמחה רק עד שהמגיפה מוגרה. מניין הנדבקים צנח פלאים, והרמטכ"ל זעם על נתוני המשתמטים החדשים. המצב היה בלתי נסבל, ואיים להרוס את אותו סדר חדש עליו הוקמה מחדש המדינה המתוקנת.

ראש הממשלה הטיח אגרופו בשולחן והורה לקבינט לשנס מתניים ולחפש מיד מגיפה חדשה ויפה שעה אחת קודם.

אף אחד לא היה מוכן להסתכן שוב בפאניקה. בכל זאת, אנחנו עדיין לא ברברים.