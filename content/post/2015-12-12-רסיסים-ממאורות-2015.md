---
title: רסיסים ממאורות 2015
author: נמרוד איזנברג
type: post
date: 2015-12-12T10:55:32+00:00
guid: https://aizenimr.wordpress.com/?p=370
year: 2015
month: 2015/12
url: /2015/12/12/רסיסים-ממאורות-2015/
featureImage: /images/2015/11/header.jpg
publicize_twitter_user:
  - aizenimr
publicize_google_plus_url:
  - https://plus.google.com/108430814102045194842/posts/QaSVPKXmwrr
category:
  - הומור
  - כללי
  - כנסים
tags:
  - גיקיאדה
  - מאורות
  - מדע
  - מדע בדיוני

---
עוד חנוכה, עוד ["מאורות"][1].

סתם, על מי אני מנסה לעבוד? זו פעם ראשונה שלי במאורות. איכשהו הצלחתי לפספס אותו שנה אחרי שנה. לא עוד. השנה אפילו הייתי חרוץ והצלחתי לתרום סיפור ל[פרויקט הסיפורים][2] של הכנס! כבוד!

דרך אגב, בפוסט זה כללתי התייחסות פרטנית לכל אחד ואחד מהסיפורים שהוגשו לפרויקט. נושא הכנס (והפרויקט) השנה: "קץ הילדות" (על שם ספרו הקלאסי של ארתור סי קלארק).

## ירושלים

הכנס נערך מדי שנה בירושלים. ירושלים, על פי מה שידוע למדע כיום, אינה באמת קיימת. זהו מקום ערטילאי לחלוטין, המצוי אי שם על מישור מטאפיזי הממוקם בין השטח בו חי (או מת) החתול של שרדינגר, ומרחב המחייה של ברווזים עיתונאים, הידוע כ"חדשות ערוץ 2". בקיצר, גורנישט אחד גדול.

המקום הופך לגשמי פעם בשנה לקראת קיום כנס "מאורות". אחרת, אין באמת סיבה לאף אחד להגיע לשם. אף אחד גם לא יודע איך. וגם מי שכן יודע איך להגיע - לא באמת יודע. יעידו על כך כל אותם מבולבלים שגם כאשר ניצבו מול שלט "מאורות" הצבעוני, עדיין לא הבינו כי באמת הגיעו למקום הנכון. השמועה אומרת שחלקם עדיין מסתובבים ברחבי הקמפוס, לכודים לנצח במצב חסר תקווה זה, עד לכנס הבא או זה שאחריו.

## הגעה

- "סליחה, איך מגיעים לכנס מאורות?"

- "אין שום בעיה, תמשיך הלאה עוד 250 מטר, ליד הפורטל הבין מימדי תפנה שמאלה, תעבור את תהומות היאוש, דלג מעל החומה הגדולה, וזה נמצא ליד הלבירינת."

לך תסמוך על הוראות הכוונה מגיקים. אבל באמת, מי שבא לשם פעם ראשונה חייב לשים לב לשילוט, אחרת הוא פשוט יסתבך. אפילו בסוף הכנס, נאלצתי לבקש הכוונה על מנת להגיע בחזרה לחניון קוסל. תודה רבה לענבר גרינשטיין שנאותה לשמש כ-GPS אנושי לעת מצוא.

לרגע חששתי, כשרק הגעתי לקמפוס, כי אסיים את חיי לכוד בחיפוש בלתי פוסק אחר מקום הכנס, עד שראיתי מרחוק גיקים תולים שלטים ואביזרי תפאורה שונים. בקיצר, אביאל טוכטרמן.

- "היי, אביאל, המקום הזה לא באמת קיים באופן מלא במציאות, נכון?"

הבחור החוויר, הסתובב ונמלט, לא לפני שסינן "הם מאזינים לכל מילה שאנו אומרים."

המקום הזה מפחיד אותי.

## הפרויקט של רוני

עוד לא קראתם את פרויקט הסיפורים? למה אתם מחכים?! מהרו וקיראו את סיפורה של [רוני גלבפיש][3]: "הסכנות בבניית בריכת שחייה ללא רשיון".

ידוע גם כ: "<span class="_5yl5">שיעורי שחיה ללא מדריך!"</span>

## תג

<img decoding="async" loading="lazy" class="alignnone size-full wp-image-451" src="/images/2015/12/20151211_234001.jpg" alt="20151211_234001" width="600" height="395" srcset="/images/2015/12/20151211_234001.jpg 600w, /images/2015/12/20151211_234001-200x132.jpg 200w" sizes="(max-width: 600px) 100vw, 600px" /> 

עד מהרה נתקלתי באדם הבקיא בדבר אחד או שניים בכנס. לא אציין כל פרט מזהה לגבי אדם זה, למעט העובדה כי יש לה חיבה בלתי מוסברת למגיפות, סייבורגים וכתיבת סיפורים מדכאים (בדר"כ על מגיפות וסייבורגים). היא מסרה לי בשורה משמחת: מגיע לי תג! ייפי! שיחקתי אותה! יש לי תג! ואפילו שמי כתוב עליו!

## הפרויקט של עדו

עוד לא קראתם את פרויקט הסיפורים? למה אתם מחכים?! מהרו וקיראו את סיפורו של [עדו סוקולובסקי][4]: "כשאבא שונא את השיקמיסט".

## מרטי ואנדר

שני אוירבך העבירה הרצאה על קווים מקבילים ומוטיבים משותפים בין סיפורי ההתבגרות של מרטי מקפליי ("בחזרה לעתיד") ואנדר וויגין ("המשחק של אנדר"). תודה רבה לשני, הרצאה באמת מצוינת.

אם כי, אני לא יכול שלא להגיע למסקנה כי הסיבה היחידה שמרטי ואנדר הצליחו בסופו של דבר להתגבר על האתגרים הקשים שניצבו בפניהם, היא שהם מעולם לא היו צריכים להגיע למעבדות בלמונטה בקמפוס גבעת רם בעיר הלא קיימת, על מנת להתייצב בכנס "מאורות".

אני רק אומר.

## תג

תגידו, כבר אמרתי שקיבלתי תג? או, אז יופי שאני מזכיר. יש לציין כי התג הוא בגוון ירקרק עם אותיות שחורות המודפסות עליו. יש לו מסגרת לבנה ולוגו של מאורות וקוביית לגו צהובה מצד שמאל למטה.

תגידו, כבר אמרתי שקיבלתי... אה, אמרתי כבר? בטוחים?

## הפרויקט של שחר

עוד לא קראתם את פרויקט הסיפורים? למה אתם מחכים?! מהרו וקיראו את סיפורה של [שחר אור][5]: "מוזיקה קלאסית ואכילת ראש של תמנונים".

## דאלק-סיטר

כשמאיה גרשוביץ לא מפיקה את "הרועה האחרון" או "צלילה חופשית", היא מעבירה הרצאה ב"מאורות" (לראשונה, כך הבנתי). נושא ההרצאה שלה היה ה"רובו נאני": רובוטים המיועדים לשמש כאומנת/בייביסיטר לילדים. הנושא נסקר בהרצאה מכמה זוויות, בעיקר מהזווית הספרותית (דרך יצירות של סופרים כמו אסימוב ודיק) והזווית המדעית עכשווית, דרכה היא בחנה דוגמאות לרובוטים קיימים שיוצרו בשנים האחרונות.

כאשר חזרתי הביתה וסיפרתי למלכת היופי על ההרצאה המרתקת והפיתוחים האחרונים בתחום, נעניתי בצרחות אקסטזה שכללו "איפה קונים  את זה?!", "אני רוצה את זה עכשיו!" ו"אם אתה לא קונה את זה, אני מוכרת אותך ביחד עם הילדים, הבנת?!"

הבנתי. הבעיה שלי עם הרובוטים האלה, היא שהיחיד _שלא_ נראה כמו דאלק, הזכיר לי את מכונת העינויים שדארת' ויידר השתמש בה על ליה בסטאר וורס המקורי. כשנשאלה מאיה בנושא, תשובתה הייתה: "הם יפנים." אה, אז למה לא אמרת קודם?

## הפרויקט שלי

עוד לא קראתם את פרויקט הסיפורים? למה אתם מחכים?! מהרו וקיראו את [הסיפור שלי][6]: "כיצד לסיים יום לימודים באורורה בלי מכות, רוחות, מנעל אוויר או אזהרות טריגר.  נ.ב. אזהרת טריגר".

ידוע גם כ:  
"כיצד לעבור יום לימודים באורורה בלי לאיים, לתקוף, להרביץ, לכלוא, לחנוק, להטריד, לדקור או לפלוט מישהו לחלל"  
"פעילויות חוץ-לימודיות ומציאת חברים חדשים באורורה!"  
"אורורה. פשוט אל תלמדו כאן"  
[אה, ויש גם פוסט][7].

## מחמאות

לפחות 4 אנשים אמרו לי במהלך הכנס שהם מאוד אהבו את "בן כלאיים". את חלקם היכרתי, את חלקם לא. תודה לכם.

אותם אנשים אמרו לי גם שהסיפור מדכא בטירוף.

אחלה, תמיד רציתי לשמח אנשים.

## תג

התג הוא הצדק, התג הוא עוצמה, התג הוא מיזוג נורא ורב הוד של האלוהות מחד והאנושיות מאידך. כל מה שאני מתגלם בתג, וכל מה שיש בתג מתגלם בי, ממלא אותי בכל מה שאהיה וכל מה שהייתי. ולאחר שהכנס יסתיים ויהפוך לעוד אירוע בר חלוף, התג יישאר כאנדרטה ניצחית עטופה בניילון המעידה על נצחיות החיים ותעצומות הנפש, עדות ברת קיימא למה שאני קורא לו: "נצחון הרוח האנושית".

מה, לא רציתם לשמוע עוד פעם על התג? לא נכון. אתם רציתם. אני יודע שרציתם. שמעתי עד כאן.

זה לא יפה מה שאתם עושים עכשיו.

## הפרויקט של הילה

עוד לא קראתם את פרויקט הסיפורים? למה אתם מחכים?! מהרו וקיראו את סיפורה של [הילה בניוביץ'-הופמן][8]: "לברוח בפאניקה מהפעוטון - שאל אותי כיצד! כמו כן, המטפלות מעצבנות והילד מסתכל עלי מוזר".

## מכונת כביסה

יואב לנדסמן, רעות סורק-אברמוביץ' ועדי ניניו-גרינברג הציגו הרצאה מרתקת ועמוסת פרטים על חקר החלל המודרני, תוך כדי התמקדות במציאת חיים והפיתוחים האחרונים בתחום זה. דובר בעיקר על גשושים הנוחתים על כוכבי לכת ואסטרואידים, כיצד ניתן להשתמש בהם כדי למצוא חיים במקומות שעד עכשיו פשוט לא היו נגישים למחקר, ובאופן כללי, שיטות מחקר מודרניות למציאת חיים.

יכול להיות שדובר על עוד נושאים. הבעיה, עבורי, החלה ברגע שהמרצים המכובדים תיארו פרויקט בו הונחת גשוש בצורת מכונת כביסה על אסטרואיד בפרויקט חסר תקדים מסוגו. הגשוש, אגב, לא נחת בצורה מוצלחת ונכון לרגע זה אינו ממלא את ייעודו.

אז מה הבעיה? הבעיה היא, כמו תמיד, אני. מכיוון שיש לי קשב של דג זהב, הדבר היחיד שיכולתי לחשוב עליו מאז הוא "מכונת כביסה בחלל". מה שהסביר את הדיאלוג הבא כשחזרתי הביתה:

_הוא: "את לא מאמינה, הם הנחיתו מכונת כביסה על אסטרואיד!"_  
_(פאוזה)_  
_היא: "אתה [עוד פעם][9] כותב פוסט סיכום כנס, נכון?"_  
_הוא: "יו, איך ידעת?"_  
_היא: "קיבינימט איתך, במקום לעזור לי עם הכביסה אתה **כותב** על מכונות כביסה?!"_  
_הוא: "את רצינית? לעזור לך עם... המכונה שלנו?"_  
_היא: "לגמרי."_  
_הוא: "וואללה.... לא יודע. שלנו יודעת לנחות על אסטרואיד?"_  
_היא: "לא נראה לי."_  
_הוא: "אז איך את רוצה שאני אעבוד על מכשיר כזה? מה אני אמור לעשות איתו? כביסה??"_

נשים. לך תבין.

## הפרויקט של קרן

עוד לא קראתם את פרויקט הסיפורים? למה אתם מחכים?! מהרו וקיראו את סיפורה של [קרן לנדסמן][10]: "<span class="_5yl5">אני, החבר'ה והילד שאפילו הליצנים פוחדים ממנו</span>".

## דמיאן

קשה לי לומר משהו משעשע על דמיאן הופמן, ומסיבה אחת בלבד: ההרצאות שלו מועברות בצורה כל כך מעולה, מעמיקה ורהוטה, שפשוט לא נעים לי לכתוב עליהן בסגנון השטותי הרגיל שלי.

הבחור העביר הרצאה מצוינת ב"אייקון" האחרון שכללה סקירה מרתקת על יצירתו של טד צ'יאנג, ועכשיו הוא העביר סקירה מרתקת על "קץ הילדות" של ארתור סי קלארק, תוך שהוא מנתח פילוסופיות גנוסטיות ותיאוריות מיסטיות שונות השזורות בספר.

אומר רק זאת: אם אי פעם קראתם יצירת מופת עמוסה ברעיונות למכביר ואתם זקוקים למישהו שיעשה לכם קצת סדר בראש, נסו לבקש מדמיאן שיעביר לכם הרצאה על הספר. אתם לא תצטערו, האמינו לי.

## הפרויקט של אהוד

עוד לא קראתם את פרויקט הסיפורים? למה אתם מחכים?! מהרו וקיראו את סיפורו של [אהוד מימון][11]: "I'm too old for this shit".

ידוע גם כ:  
"תנאי פרישה מחורבנים משירות הסקר"  
"הקצין, השגרירה והמשימה המעורפלת"

## ננס

האירוע האחרון שנכחתי בו היה ההרצאה על התבגרות ב"ננס אדום" שהועברה על ידי עינת סיטרון.

את הסיטקום הפולחני הזה לא ראיתי לפחות 7-8 שנים, וזו היתה הזדמנות להיזכר האם הוא באמת כל כך טוב. הוא באמת כל כך טוב. תודה לעינת.

ובהערת שוליים, אני לגמרי לא זכרתי שליסטר היה כזה מלוכלך. אבל _באמת_ מלוכלך.

## סיום

כנסים חד יומיים נוטים להסתיים תוך יום, מסיבה שמעולם לא הובררה לי.

מיותר לציין כי הכנס הזה היה הנאה שלמה עבורי. מעבר להרצאות המצוינות (נהניתי בכל אחת ואחת מאלו שנכחתי בהן), יש בו מעין אווירה אינטימית השונה בתכלית מהפנינג הקוספליי של "אייקון". ואתם יודעים משהו? זה היה משב רוח מרענן.

אני בהחלט אהיה כאן גם בכנס הבא. כלומר, במידה וירושלים אכן תתגשם מחדש בנקודה זו על רצף הזמן החלל בשנה הבאה. אני שוב אומר ומתעקש: המקום הזה _לא באמת קיים__!_ תשכחו מפתח תקווה לרגע, ירושלים היא השערוריה האמיתית!

לך תבין גיקים.

_עריכת שמות סיפורים ותמיכה נפשית: קרן לנדסמן_

 [1]: http://meorot.sf-f.org.il/2015/
 [2]: http://meorot.sf-f.org.il/2015/%D7%A4%D7%A8%D7%95%D7%99%D7%A7%D7%98-%D7%A1%D7%99%D7%A4%D7%95%D7%A8%D7%99%D7%9D-2/
 [3]: http://meorot.sf-f.org.il/2015/stories_project/%D7%91%D7%90%D7%A0%D7%99%D7%95-%D7%A8%D7%95%D7%A0%D7%99-%D7%92%D7%9C%D7%91%D7%A4%D7%99%D7%A9/
 [4]: http://meorot.sf-f.org.il/2015/stories_project/%D7%91%D7%A2%D7%99%D7%94-%D7%95%D7%A9%D7%9E%D7%94-%D7%90%D7%91%D7%90-%D7%A2%D7%93%D7%95-%D7%A1%D7%95%D7%A7%D7%95%D7%9C%D7%95%D7%91%D7%A1%D7%A7%D7%99/
 [5]: http://meorot.sf-f.org.il/2015/stories_project/%D7%90%D7%95%D7%A7%D7%98%D7%98%D7%94-%D7%91%D7%A9%D7%9E%D7%95%D7%A0%D7%94-%D7%A9%D7%9E%D7%99%D7%A0%D7%99%D7%95%D7%AA-%D7%A9%D7%97%D7%A8-%D7%90%D7%95%D7%A8/
 [6]: http://meorot.sf-f.org.il/2015/stories_project/%D7%91%D7%9F-%D7%9B%D7%9C%D7%90%D7%99%D7%99%D7%9D-%D7%A0%D7%9E%D7%A8%D7%95%D7%93-%D7%90%D7%99%D7%96%D7%A0%D7%91%D7%A8%D7%92/
 [7]: /2015/12/02/%d7%91%d7%9f-%d7%9b%d7%9c%d7%90%d7%99%d7%99%d7%9d-%d7%a1%d7%99%d7%a4%d7%95%d7%a8/
 [8]: http://meorot.sf-f.org.il/2015/stories_project/%D7%9E%D7%92%D7%95%D7%93%D7%9C%D7%99%D7%9D-%D7%94%D7%99%D7%9C%D7%94-%D7%91%D7%A0%D7%99%D7%95%D7%91%D7%99%D7%A5-%D7%94%D7%95%D7%A4%D7%9E%D7%9F/
 [9]: /2015/10/06/%d7%a8%d7%a1%d7%99%d7%a1%d7%99%d7%9d-%d7%9e%d7%90%d7%99%d7%99%d7%a7%d7%95%d7%9f-2015/
 [10]: http://meorot.sf-f.org.il/2015/stories_project/%D7%A7%D7%A8%D7%A7%D7%A1-%D7%A2%D7%9D-%D7%A4%D7%99%D7%9C%D7%99%D7%9D-%D7%A7%D7%A8%D7%9F-%D7%9C%D7%A0%D7%93%D7%A1%D7%9E%D7%9F/
 [11]: http://meorot.sf-f.org.il/2015/stories_project/%D7%A0%D7%AA%D7%99%D7%91-%D7%90%D7%94%D7%95%D7%93-%D7%9E%D7%99%D7%9E%D7%95%D7%9F/