---
title: שמי הוא סן הלא מחוסן
author: נמרוד איזנברג
type: post
date: 2021-01-24T07:43:18+00:00
guid: https://aizenimr.com/?p=3709
year: 2021
month: 2021/01
url: /2021/01/24/שמי-הוא-סן-הלא-מחוסן/
featureImage: /images/2021/01/green-eggs-and-covid.webp
category:
  - הומור
tags:
  - ד"ר סוס
  - חיסון
  - קורונה

---
- היי סן, אתה מחוסן?

- לא, איני מחוסן. עכשיו לך מכאן.

- מדוע, סן, אינך מחוסן? אינך רוצה את הנוגדן?

- לא, איני רוצה את הנוגדן ואיני רוצה להיות מחוסן. עכשיו קח עצמך, ועוף מכאן.

- אבל למה, סן יקר?

- כי איני רוצה להיות עקר.

- לא עקר ולא נעליים. מהר, הקופ"ח נסגר עוד שעתיים!

- לך מכאן נודניק קטן, החרא הזה עושה סרטן.

- לא עקר ולא סרטן, סן, אוף איתך, זה רק נוגדן!

- אני מכאן הולך לבג"ץ, האיכס שלך עושה שבץ.

- לא שבץ, אתה סתם נלחץ, לא סרטן ולא עקר. קדימה סן, הזמן יקר.

- אתה באמת יצור מאוס. אתה רוצה לגרום לי פרכוס!

- לא פרכוס, בלי שום פולמוס. חפרת לי עם ה"עקר", שלא לדבר על הסרטן. תתחסן כבר, פטפטן!

- ומה אם אחטוף שוק אנפילקטי? ומה לגבי מחלת קוואסקי?

- שום קוואסקי ובטח לא שוק. לא נמאס לך בפייקניוז לדבוק? גם אין פולמוס על הפירכוס, לא סרטן ולא עקרות. טוב שלא אמרת "עצירות".

- אתה ממש עלוקה, ועוד בפרהסיה. לא שמעת על נרקולפסיה?

- נרקולפסיה?! איזו שטות. חבל שאין פה התקדמות. גם לא עם קווסאקי או האנפילקטי. גם הפירכוס לא היה לגמרי קורקטי. ושוב עקרות, ושוב סרטן. השטויות שלך שטן.

- ומה עם דלקת פרקים, או תסמונת נוירולוגית? ומה אם תהיה מחלה אוטואימונית?

- עזוב, ברנש, אני מיואש. במקום להתחסן אתה מאכיל אותי קש. אולי בכל זאת, סן? אולי בכל זאת תהיה מחוסן?

- הדרישה שלך ממש חוצפנית. וחוץ מזה, כבר יש לי תכנית.

- מה התכנית שלך, סן, במקום פשוט להיות מחוסן?

- לחלות בקורונה, כמובן, לחלות בקורונה, אישי השתלטן!

- רגע, אבל...

- כך אקבל גם דלקת ריאות, גם שיעול נוראי וקריסת מערכות. שיעול, חום, חולשה קיצונית, ועם קצת מזל גם דלקת לחמית. פגיעה בלב, אי ספיקה נשימתית, שלא לדבר על שבץ מוחי. בעיות זיכרון, קשיי שינה, כאבי גרון וקשיים בבליעה, כאבי שרירים, כאבים בגפיים, איבוד שיער ואובדן שיניים. שלשולים וגם התקפי הקאות, ואפילו דפיקות לב מואצות! שיחקתי אותה, ידידי הקטן, אני הוא סן הלא מחוסן!

- אתה אדיוט.