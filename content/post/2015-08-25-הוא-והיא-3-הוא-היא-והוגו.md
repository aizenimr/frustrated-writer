---
title: 'הוא והיא #3 ("הוא, היא והוגו")'
author: נמרוד איזנברג
type: post
date: 2015-08-25T05:42:54+00:00
guid: https://aizenimr.wordpress.com/?p=161
url: /2015/08/25/הוא-והיא-3-הוא-היא-והוגו/
featureImage: /images/2015/08/gender_hugo.png
publicize_twitter_user:
  - aizenimr
publicize_google_plus_url:
  - https://plus.google.com/108430814102045194842/posts/RnkfhzXhcrt
publicize_linkedin_url:
  - 'https://www.linkedin.com/updates?discuss=&scope=2138541&stype=M&topic=6041816829486260224&type=U&a=NTv-'
category:
  - הוא והיא
  - הומור
tags:
  - גיקיאדה
  - הוגו

---
היא: מאמי...

הוא: כן?

היא: מה אתה עושה?

הוא: על הלפטופ… הלינוקס עושה לי בעיות.

היא: חשבתי על משהו...

הוא: לא יודע איך לתפעל את ה-GNOME הזה.

היא: הילדים הלכו לישון מוקדם היום...

הוא: מישהו יודע איך עושים אייקונים על השולחן עבודה פה?

היא: והבית שקט סוף סוף...

הוא: אני כבר לא יודע למה התעקשתי לעבוד עם אובונטו. הייתי צריך לנסות בכל זאת דביאן.

היא: וקניתי בושם חדש מדהים...

הוא: או שאולי בכל זאת הייתי צריך לשים כאן ווינדוס 8? אומרים גם שה-10 ממש טוב.

היא: אז אולי אתה רוצה… "לשחק דוקים"?

הוא: לא יודע, לא מסתדר עם ה... Desktop Launcher הזה.

היא: אתה רציני?

הוא: מזל שלמדתי קצת Bash פעם.

היא: אתה רציני??? עד שיש לנו קצת זמן ובא לי… "לשחק איתך בצוללות"?

הוא: לינוקס זה מכה.

היא: _לקסוס_ זה מכה?!

הוא: לינוקס, מאמי. את לא מרוכזת.

היא: ברור, _אני_ לא מרוכזת. קיבינימט, כמה אופציות היו לי בחיים ונתקעתי איתך.

הוא: היי! את לא מאמינה מה כתבו עכשיו!

היא: צודק, אני באמת לא מאמינה. אני פה, מוכנה, במצב רוח מתאים ל"עש לילה", וכבודו מתעסק ב...

הוא: [Sad Puppies](http://boingboing.net/2015/08/23/sad-puppies-rabid-puppies-los.html)!

היא: סליחה?

הוא: הם הפסידו! [כתבו](http://www.neiman.co.il/2015/08/10781) [עכשיו](http://e.walla.co.il/item/2884129) [באינטרנט](http://my2centssf.blogspot.co.il/2015/08/blog-post_23.html)! [כולם](http://www.latimes.com/books/jacketcopy/la-et-jc-no-love-for-sad-puppies-hugo-awards-20150824-story.html) [מדברים](http://www.theguardian.com/books/booksblog/2015/aug/24/diversity-wins-as-the-sad-puppies-lose-at-the-hugo-awards) [על זה](http://www.wired.com/2015/08/won-science-fictions-hugo-awards-matters/)! היה הוגו והם הפסידו כמעט בכל הקטגוריות שהיו בהן מועמדים שלהם!

היא: 😐

הוא: 🙂

היא: אז אתה לא רוצה "לשחק מונופול"?

הוא: Love wins! Love wins!

היא: מאמי, אני לא לגמרי בטוחה שהרפרנס הזה התאים.

הוא: בי נשבעתי – Vox Day, you shall not pass!

היא: אוף, עוד פעם? מאמי, הסרט הזה שיעמם אותי תחת.

הוא: האימפריה הרימה את ראשה, אך שנית לא הכתה!

היא: אז אתה לא רוצה לשחק ב"כותב ועורכת"?

הוא: עמלנו לא ירד לטמיון!

היא: ה-Role Play הזה לא מדליק אותי.

הוא: עלינו ארצה...

היא: אתה יליד הארץ.

הוא: הקמנו מדינה...

היא: _אתה_ לא הקמת שום מדינה.

הוא: הפרחנו ביצות, ייבשנו שממה...

היא: הפוך, מאמי.

הוא: צלחנו את חרב אלף הראמות…!

היא: אין לי מושג מה זה ואני גם לא רוצה לדעת.

הוא: …ולא התקפלנו בפני הכלבלבים!

היא: זה בסדר, אף אחד גם לא יתקפל הלילה.

הוא: עמדנו בפרץ!

היא: לא נראה לי לגבי העמידה.

הוא: שנית ווינטרפל לא תפול!

היא: אני כבר נפלתי.

הוא: לכו לכם, כלבלבים, בחזרה לזהאדום וקברו עצמכם שם!

היא: גם אני הולכת לקבור את עצמי.

הוא: לא נלך עוד כצאן לטבח!

היא: אתה ישן הלילה במטבח.

הוא: סקיינט נוצח!

היא: לא יודעת לגבי סקיינט, אבל יש לך וירוס בתוכנה בראש. ואני עפה לישון.

הוא: אח, זה באמת עושה לי מצב רוח טוב כל הסיפור הזה. אז תגידי...

היא: מה?

הוא: רוצה לשחק ב"דאינריז ודרוגו"?

היא: עכשיו אתה נזכר?

הוא: גם "באפי וספייק" הולך.

היא: אני גם הלכתי.

הוא: אה… "שרידן ודלן"?

היא: אתה יודע, להיות נשואה לך זה כמו להיות נשואה לקלארק קנט.

הוא: באמת? איזה יופי, למה את אומרת את זה?

היא: אצל שניכם מתחת לחנון מסתתר סופר חנון. לילה טוב.

(טריקת דלת)

(פאוזה)

הוא: קלארק קנט. מגניב.