---
title: האשמת הבכיין
author: נמרוד איזנברג
type: post
date: 2021-03-08T14:17:25+00:00
url: /2021/03/08/האשמת-הבכיין/
featureImage: /images/2021/03/orbach.png
categories:
  - הומור
tags:
  - טרחנים
  - סאטירה
  - פמיניזם

---
ואז מישהי בפייס אמרה לי שמה שאני עושה זה "האשמת הקורבן", והאשימה אותי שאני חוסם כל אחד שמתווכח איתי. ישר חסמתי אותה.

סליחה, אבל אם את לא מבינה שהדרך הכי טובה להימנע מאונס זה פשוט לא להיפגש עם אנסים, אז מגיע לך. איפה האשמת הקורבן בזה?

חשוב לי לציין: אין בי שום רצון להסיר אחריות מהתוקף. הוא תמיד-תמיד אשם, ברמת העיקרון. איפה זה "רמת העיקרון"? זה מקום פסטוראלי ויפהפה, בדיוק במרכז הואדי שבין "רמה תיאורטית" ל"אופן כללי". אני לא בטוח איזה מחוז, אבל שמעתי שאיכשהו כל מי שאשם במשהו מגיע לשם ולא רואים אותם באף מקום אחר. יש במחוז הזה הרבה מאוד אחריות. כמה אחריות? המון אחריות. טונות. זה נמצא שם על הריצפה וצריך רק להתכופף ולקחת. אני לא מציע לאף אחת לזלזל באחריות שיש שם. זה המשאב הלאומי שלהם, ויכה בי הברק אם נעז לפגוע להם באוטונומיה.

בכלל, זה נושא אקוטי עד מאוד עבורי. מי שתטען אחרת תישא באחריות ואיאלץ לחסום אותה, וגם את כל מי שעשתה לה לייק.

ושלא תחשבו לרגע שאני מזלזל בזכויות נשים. להיפך. הן מאוד חשובות לי. גם הקשב של נשים, ובאופן כללי של אנשים באינטרנט, מאוד, אבל מאוד חשוב לי. זו ההתבטאות שלהן שמהווה מכשול. למה להתבטא? מה בוער לכן? תחכו שהדיון יגיע למיצוי, למה לקלקל?

אם כל כך דחוף לכן, אז תפתחו קבוצה משלכן ותנהלו את זה שם. אשמח לקבל הזמנה לקבוצה, אני רק אומר. אתן יכולות לשלוח לי אותה לכתובת שלי בעמק השווה. מקום באמת יוצא מן הכלל. לא, אין מחוז כזה "כלל", זו רק צורת ביטוי. רואות שכל דבר אני צריך להסביר לכן?

בשלב זה, בוודאי שמתן לב, חסמתי כבר חצי מכן. אלו מכן שלא נחסמו, צריכות להסתכל במראה ולשאול את עצמן טוב-טוב מדוע הן לא נחסמו, ומה הן עשו שזה לא הגיע להן. גברתי, אם לא הצלחת להיחסם, כנראה שלך יש חלק בעניין. יתרה מזאת, היכולת שלך להרוויח חסימה היא למעשה אשלייה הנובעת מחוסר נסיון, והיית יכולה להימנע מזה אם פשוט היית עוקבת אחריי. מי שלא תעקוב אחריי תיחסם.

בהזדמנות זו חשוב לי להודות לכן ולמנהלות הקבוצה על דיון פורה וענייני. אמנם אני היחיד שנותר בחדר, אבל תמיד נהניתי מצלילי ההד שלי.

מקווה שלא אצטרך לחסום אותו.

_ד"ש ל[טרחן התורן][1] שההתבכיינות שלו בקבוצת הפייסבוק "ספרים?" (ובאופן כללי הטרוניות שלו על "עריצות ה-PC") נתנה לי השראה לפוסט. חבל שחסם אותי (ועוד חצי מהקבוצה ככל הנראה). אתגעגע._

 [1]: https://dannyorbach.com/2021/03/06/%d7%92%d7%91%d7%a8%d7%99%d7%9d-%d7%a0%d7%a9%d7%99%d7%9d-%d7%95%d7%90%d7%9c%d7%99%d7%9e%d7%95%d7%aa-%d7%94%d7%9c%d7%95%d7%97%d7%9d-%d7%a9%d7%9e%d7%a0%d7%a4%d7%a5-%d7%9e%d7%99%d7%aa%d7%95%d7%a1%d7%99/

## Comments

### Comment by משה on 2021-03-08 17:21:26 +0200
המקור פה:  
<a href="https://dannyorbach.com/2021/03/06/%d7%92%d7%91%d7%a8%d7%99%d7%9d-%d7%a0%d7%a9%d7%99%d7%9d-%d7%95%d7%90%d7%9c%d7%99%d7%9e%d7%95%d7%aa-%d7%94%d7%9c%d7%95%d7%97%d7%9d-%d7%a9%d7%9e%d7%a0%d7%a4%d7%a5-%d7%9e%d7%99%d7%aa%d7%95%d7%a1%d7%99/" rel="nofollow ugc">https://dannyorbach.com/2021/03/06/%d7%92%d7%91%d7%a8%d7%99%d7%9d-%d7%a0%d7%a9%d7%99%d7%9d-%d7%95%d7%90%d7%9c%d7%99%d7%9e%d7%95%d7%aa-%d7%94%d7%9c%d7%95%d7%97%d7%9d-%d7%a9%d7%9e%d7%a0%d7%a4%d7%a5-%d7%9e%d7%99%d7%aa%d7%95%d7%a1%d7%99/</a>

### Comment by אריק on 2021-03-09 22:12:55 +0200
מזל שאני גבר, לא?!  
צא וראה, לא מכיר שום מילר, ו'ני מהביורוקרטיה של צה"ל, אבל כשבתי רצתה לרדת לאילת, היא קבלה שלל הצעות והוראות "עשה" כדי למנוע את האונס שלה, ואני לא מתבייש לרגע. גם אני, גבר-לבן-פריווילגי-יהודי-חילוני-בשולי הפיילה התלביבית לא מגיע למקומות מסוימים, לא נמצא בשעות מאוחרות במקומות אחרים.

### Comment by נמרוד איזנברג on 2021-03-09 22:19:47 +0200
כן, אבל אם תסתובב במקום לא ידידותי בשעת לילה וחלילה תותקף, אף אחד לא יתעמק בחקירת המקרה בבגדים אותם לבשת, או יניח שהתנהגותך "הזמינה" תקיפה.

### Comment by אריק on 2021-03-10 17:53:09 +0200
כי אני גבר, זה ברור לחלוטין. אם כי, גם גברים מותקפים מיית. זכור לי בצעירותי במיקונוס איך גברים צעירים נאנסו על ידי שוטרים באי, כשנתפסו משתזפים בעירום.  
אבל הבדלים תרבותים חשובים, גם כשמתנשאים מערביים מגיעים וחושבים שכולם חושבים כמותם.

### Comment by אריק on 2021-03-10 17:53:31 +0200
מותקפים מינית

### Comment by דני אורבך on 2021-03-12 16:56:08 +0200
מזמן לא היה פוסט שגרם לי להבין את משמעות כותרת הבלוג, "הכותב המתוסכל", כמו הפוסט הנוכחי

### Comment by נמרוד איזנברג on 2021-03-14 21:05:57 +0200
היי דני, מה שלומך?  
אני מבין שבפלטפורמה בה לא ניתנת לך האפשרות לחסום את מי שמציג בפניך טיעונים מנומקים (עם או בלי מעטפת סאטירית), אתה נמנע מעצם הדיון עצמו ומתדרדר להאשמות אישיות.  
תודה שגרמת לי להבין כי הכותרת "בכיין" אכן הייתה מוצדקת.  
אני מניח שנמשיך להיפגש ברחבי המרשתת &#8211; אתה תדבר שטויות, אני אגיב, אתה תיכנס להיסטריה ותחסום, וכך עד המפגש הבא. נשתמע 🙂

### Comment by נמרוד איזנברג on 2021-03-15 16:40:59 +0200
&#8230;ובאופן לא מפתיע, זה אכן מה שקרה היום כשהגבתי לטענה שיקרית אצלך בבלוג. אז בוא ונסכם את מה שהיה הבוקר:

טענת כי בניגוד לציפיותיך, לא הייתה התנפלות על הטקסט שלך מצד "עדר צדקנים", למרות שידוע ומוסכם שהתעורר דיון חריף ומוצדק בקבוצת הפייסבוק "ספרים?" על הטקסט שלך אותו בחרתי להדגיש בראש הפוסט שלי בבלוג.

כאשר הפרכתי את טענתך, אתה למעשה הודית בשקר ואז התחלת להכחיש את היקף הדיון שהתעורר. העזת, כהרגלך, לזלזל ולהמעיט בערכן של מי שחלק עליך בפוסט ואשר ניסיונן האישי היה מהותי לצורך המשך הדיון. טענת כי מדובר בקומץ הזויים, כאשר למעשה היה מדובר בחלק הארי של חברי הקבוצה, רובם ככולם אנשים ונשים משכילות ומשכילים שפירקו את טענותיך באופן שיטתי ומנומק. התעלמת מכל הטענות שהועלו נגדך, ופשוט חזרת על דבריך כמו&#8230; מה המילה? אה, נכון &#8211; "תוכי", שזו האסוציאציה בה אתה בחרת לנקוב כנגד מי שלא מסכים עם הטענות שלך.

ולבסוף, כשנגמרו לך הטיעונים כליל, חזרת להתנגח בי אישית ולזלזל בי. אתה למעשה איששת את כל הטענות שמופנות אליך &#8211; אתה אדם ילדותי המסרב לקיים דיון ענייני, מזלזל במי שעומד מולך ונוהג לחסום ולמחוק תגובות בטענות של התקרבנות.

האמת המשעממת, דני, היא שאתה ייצוג הולם לז'אנר מאוד מסויים של אנשים קטנים ברשת: אותם אנשים המתיימרים להיות אנשי אקדמיה משכילים, אך בפועל הם פשוט מחפים על דיעות חשוכות במעטה מביך של פסאודו אינטלקטואליות, ומתבלים אותו בעומק ריגשי של ילד בן 5 ותחושת התקרבנות. אני מודה שיש בזה חינניות מסויימת.

זה פחות או יותר מה שהיה לי לומר כדי לסכם את הפארסה הזו. בניגוד אליך &#8211; אני לא מוחק תגובות.  
שמחתי לעזור.